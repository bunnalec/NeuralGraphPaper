ante toki li tan jan ne
akesi en mani
mani li kama tawa lupa telo lon poka pi kasi palisa tan moku telo. ona li tawa wawa lon telo la ona li anpa wawa e akesi lili lon ma telo.
akesi suli li pilin ike tan weka pi ona lili li toki e wile sona pi weka ona tawa akesi sama ona.
akesi ante li toki: "soweli ike suli li noka suli e akesi lili sama mi!"
"suli a!" akesi suli li toki. ona li kama suli e sijelo ona. "ona li suli sama ni anu seme?"
"ala. ona li suli mute!" ona li toki.
akesi li kama suli mute e sijelo ona.
"ona li ken ala suli sama ni." ona li toki. taso akesi lili li toki e suli mute a pi soweli ike. akesi suli li kama suli mute a e sijelo ona. taso sijelo ona li pakala wawa.
o pali ala e ijo pi ken ala.
poki kalama soweli
tenpo wan la soweli lili li kama kulupu li toki e wile weka ona tan soweli ike ona. ona li wile sona e kama soweli. ni la ona li ken tawa weka. kin a. ona o pali e ijo. tenpo suli la ona li pilin ike tan palisa luka ona. tenpo pi mute ala la ona li tawa ala tan tomo ona tan ni.
ona li toki mute. taso ala li pona tawa ona. pini la soweli pi lili mute li kama sewi li toki:
"mi pilin e ijo. ona li pona. taso mi sona ala e ken ona.
mi wile taso pana e poki kalama lon anpa lawa soweli. poki li kalama la mi sona e kama pi soweli ike mi."
soweli lili ale li pilin wawa a. tenpo pini la ona li pilin ala e ni tan seme? taso ona li kalama pi pilin pona la soweli lili sona pi tenpo suli li kama sewi li toki:
"toki pi soweli lili ni li pona. taso mi wile sona e ni: sina seme li pana e poki lon soweli ike?"
toki en pali li ante.
soweli tomo en soweli ma
tenpo wan la soweli tomo li tawa soweli sama ona lon ma selo. moku la soweli ma li pana e palisa pan e anpa kasi e kiwen kasi lili lon poki pi telo lete. soweli tomo li moku lili. lukin la ona li moku e ona tan ni: ona li wile ala ike tawa soweli sama ona.
moku li pini la soweli pona tu li toki suli. nimi ante la soweli tomo a li toki e ale pi ma tomo. soweli ma li kute taso. ona li kama lape lon supa kasi pona lon selo kasi linja li lape pona pi kalama ala tawa kama suno. lape ona la soweli ma li soweli tomo. ijo ale pona pi ma tomo li lon sama toki pi soweli pona ona. tenpo suno kama la soweli tomo li toki tawa soweli ma. wile ona la soweli ma li tawa ma tomo lon poka ona. soweli ma li wile kin.
ona li kama lon tomo suli pi soweli tomo la ona li lukin e pini pi moku suli lon supa. pan suwi en ko suwi en ko jelo pona en moku ale pona li lon. soweli tomo li open moku e pan suwi la ona li kute e kalama wawa pi soweli ike lon lupa. pilin ike la soweli li len e ona sama li awen pi tenpo suli. pini la ona li tawa supa moku lon tenpo sin. jan pali tomo li kama li weka e moku tan supa. soweli suli li kama lon monsi ona.
soweli ma li tawa tomo lili pi soweli tomo li kama jo e poki ona e ilo len ona.
"sina jo e ijo mute pi pona mute. mi jo ala e ona." ona li open tawa weka. "taso moku lili en lon lili pona mi li pona tawa mi tan ni: ma mi la mi ken awen pona."
ijo lili en awen pona li pona. mute en pilin ike en sona ala li ike.
soweli loje en kili loje
tenpo suno wan la soweli loje li lukin e kulupu pona pi kili loje lon linja pi kasi suli. kili li jo ale e telo. ona li lukin e kili la uta pi soweli loje li pana e telo mute.
kulupu li lon sewi kasi. soweli li wile e ona la ona li wile tawa sewi. tenpo nanpa wan la ona li tawa sewi. taso ona li kama ala lon poka. ni la ona li tawa weka lili li tawa wawa sin tawa ona. taso ona li kama ala lon poka lon tenpo sin. tenpo mute la ona li lukin tawa ona. taso ona li ken ala.
tenpo ni la ona li kama anpa li lukin pi pilin ike e kili.
"mi nasa a." ona li toki. "mi pali mute tawa kili nasa ike."
ona li tawa weka pi pilin ike mute.
ijo pi weka ona li ike li lili tawa jan mute.
soweli en waso pi uta palisa
soweli li moku pi wile ike. palisa kiwen sijelo li kama awen ike lon anpa uta ona. ona li ken ala tawa e ona li ken ala moku. ni li ike mute tawa soweli ni pi wile ike.
ni la ona li tawa waso pi uta palisa. pilin soweli la waso li ken weka e kiwen ike tan uta soweli kepeken uta palisa ona.
sina weka e kiwen sijelo ni la mi pana pona tawa sina." soweli li toki.
waso li pilin ike tan uta wawa pi soweli ni. taso ona li lon e wile soweli.
kiwen li kama weka la soweli li open tawa.
"taso sina pana ala e ijo tawa mi!" waso li kalama wawa pi pilin ike.
"a!" soweli li mu ike li tawa sike. "mi pana kin tawa sina. sina pana e lawa sina lon uta mi. mi moku ala e ona."
o wile ala e pana pi jan ike.
soweli wawa en soweli lili
soweli wawa li lape lon ma kasi. lawa ona li lon luka wawa ona. soweli lili li kama lon poka ona. pilin ike pi soweli lili la ona li tawa lon nena sinpin pi soweli wawa. soweli wawa li kama lon li luka suli pi pilin utala e soweli lili li wile moli e ona.
"o awen e mi!" soweli lili li toki wile. "o ken e tawa mi. tenpo suno wan kama la mi pana sama tawa sina."
pilin pi soweli lili li musi tawa soweli wawa. nasin seme la soweli lili li ken pana tawa ona? taso ona li pona li weka e luka ona.
tenpo suno kama la soweli wawa li alasa lon ma kasi. len poki pi jan alasa li kama len e ona. ona li ken ala weka. ni la ona li mu wawa pi pilin utala. soweli lili li sona e mu ona li kama lon poka pi soweli wawa tawa lon len. ona li tawa linja len li pakala e ona kepeken uta. soweli wawa li weka tan len.
"pana mi li musi tawa sina." soweli lili li toki. "tenpo ni la sina sona e ken pi soweli lili."
pali pona li lili ala.
pipi lili en mani
pipi lili li tawa lon sewi ma li kalama suli pi ijo lili li kama lon palisa lawa pi soweli mani. ona li lape lili la ona li open tawa. ona li toki tawa mani suli.
"pilin mi la weka mi li pona tawa sina." ona li toki.
"ona li suli ala tawa mi." mani li toki. "mi sona ala e lon sina."
tenpo mute la mi suli tawa mi li lili tawa jan poka. ijo pi lawa lili li suli mute tawa ona sama.
kasi pi kili ala
jan tawa tu li tawa lon anpa pi suno wawa sewi li alasa e pimeja pi kasi suli tan lape. ona li lukin e lipu kasi pona la ona li kama sona e ni: ona li kasi pi kili ala.
"a kasi pi kili ala li ike a!" jan wan li toki. "ona li pana e kili ala a li pana taso e lipu jaki ona lon anpa.
"jan ike pi pilin ike o!" kalama li kama tan kasi. "sina lape lon pimeja lete mi. taso toki sina la mi ike! jan sewi jupite
tenpo mute la ijo pi pona mute li suli ala tawa mi.
waso en pipi kalama
waso li lape lon tenpo suno ale. suno li kama anpa la ona li pana e suno loje pi kama weka. pimeja li kama li tawa pi wawa lili lon ma kasi. ni la waso li kama tan lupa kasi li tawa e sijelo ona e lukin ona. tenpo ni la mu nasa ona li kalama lon ma pi kalama ala. ona li open alasa e pipi e akesi e soweli lili.
waso suli ni li kama suli mute la ona li kama pilin ike. ijo mute li kama pona ala tawa ona. ijo li pini e lape ona la ona li ike mute. tenpo suno wan pi tenpo seli la ona li kama lape lon lupa ona lon kasi suli. pipi poka li kalama. ona li kalama pi pilin pona. taso ona li ike tawa kute. lawa waso li kama tan lupa kasi.
"o weka tan ni." ona li toki tawa pipi. "sina ike anu seme? mi suli mute li wile lape lon kalama ala.
taso toki pipi la pipi li ken awen lon ni sama waso. ni la ona li wawa e kalama ona.
sona waso la toki utala li ike. suno la lukin ona li pona ala. ni la ona li ken ala pakala e pipi. ante la ona li toki pona tawa ona:
"pipi o." ona li toki. "mi wile awen lon la kalama ona o kama pona tawa mi. a mi jo e telo kili nasa pona pi nena sewiolinpo. jan sewi apolon li moku e ona li kalama musi tawa jan sewi ante. o kama lon ni. o moku e telo pona ni lon poka mi. sona mi la ona li pona e kalama musi sina sama jan sewi apolon a."
nimi pona waso li pona tawa pipi nasa. ona li kama sewi tawa lupa waso. taso ona li kama poka la waso li ken lukin e ona li moku ale e ona.
toki pona pi lon ala li olin lon ala. o awen wawa. toki pona pi jan ike li ike.
kasi palisa en kasi linja
kasi palisa pi suli mute li awen lon poka pi telo linja lili. kasi linja mute li lon telo. kon li tawa la kasi suli li awen palisa wawa. luka ona li awen sewi. taso kasi linja li tawa anpa lon kon tawa li kalama pi pilin ike.
"mi sona e pilin ike sina." kasi suli li toki. "kon lili li tawa lili e supa telo li tawa mute e sina. taso mi kasi wawa. mi awen palisa li awen wawa lon kon ike pi wawa mute."
"o pilin ike ala tan mi." kasi lili mute li toki. "kon li ike ala tawa mi. ona li tawa e mi. taso mi pakala ala. sina pilin pona tan wawa sina. sina awen pona. taso pini li kama."
kasi linja li toki la kon sike wawa li kama tan ma lete. kasi suli li awen wawa li utala e kon ike. kasi linja li tawa anpa. kon li kama wawa mute a. ni la kasi suli wawa li kama pakala li kama anpa. noka ona li kama weka tan ma. ona li awen lon anpa lon poka pi kasi linja.
utala li ike la o pini. ante la sina kama pakala.
waso en poki
tenpo pi telo ala la waso li moku lili e telo. waso pi wile moku li lukin e poki pi telo lili. taso poki li suli. telo li lon anpa. waso li ken ala uta e telo. pilin ona la ona li kama moli tan wile moku.
taso ona li pilin e ijo. ona li kama jo e kiwen lili li pana e ona li poki. kiwen li kama lon poki la telo li kama sewi li kama lon poka pi uta waso. ni la ona li ken moku.
sona li pona lon tenpo ike.
soweli utala tu
soweli tu li tawa musi lon supa kiwen sewi lon poka pi nena suli. ona tu li kama lon poka pi ona sama lon poka lupa. soweli wan li lon poka wan. soweli ante li lon poka ante. anpa la telo li tawa wawa. sijelo pi kasi moli li wan e poka tu. ona li nasin lili li kama e pilin ike lon soweli wawa kin. taso soweli tu ni li pilin ike ala. ona la ona sama li suli taso. ni la ona li awen ala tan ona ante.
soweli wan li noka e kasi li open tawa. soweli ante li sama. insa pi sijelo kasi la ona tu li kama lawa e ona ante. soweli ala li tawa. ni la ona tu li tawa anpa. telo wawa li tawa weka e ona.
ike li kama la o utala ala.
soweli pi palisa sinpin en soweli loje
soweli li wawa e palisa ona kepeken anpa kasi la soweli loje li kama. tenpo mute la soweli loje li wile ike musi e soweli poka ona. lukin la soweli loje li lukin pi pilin ike lon sike tan ijo ike kama. taso soweli palisa li awen pali.
"sina pali e ni tan seme?" soweli loje li toki. "lukin la ijo ike li lon ala."
"lon." soweli palisa li toki. "taso ijo ike li kama la mi ken ala pali. palisa utala mi o pona. ante la mi kama pakala."
pona utala li kama e pini utala.
waso
waso li tawa pi wawa lili lon poka pi telo linja. ona li lukin e telo pona. linja ona pi anpa lawa en uta palisa ona li ilo pi kama moku. telo li jo mute e kala. taso ona ala li pona tawa ona.
"kala lili li ike tawa mi." ona li toki. "ona li ike tawa waso suli sama mi."
kala pona li kama lon poka.
"ike kin." waso li toki. "mi wile ala open e uta mi tawa kala sama ni!"
suno li kama sewi la kala li weka li tawa anpa pi telo suli lete. waso li lukin e kala ala. pini la pipi lili li moku pona tawa ona.
o wile suli ala. ante la ijo ike anu ijo ala li awen tawa sina.
soweli en waso pi luka pimeja
tenpo suno wan la soweli loje li wile kama musi li wile ike e waso pi luka pimeja. waso li nasa lukin li musi lukin tawa soweli.
"o kama moku lon poka mi." ona li toki tawa waso. ona li pilin pona tan musi ike ona. waso li wile kama li kama pi wile moku pona.
moku la soweli li pana e moku telo. taso ona li lon supa lili. waso li ken telo lili taso e uta ona li ken ala moku e ona. taso soweli li moku pona e ona. ona li wile ike tawa waso la ona li moku wawa e ona tan musi ike ona.
ni li ike mute tawa waso. taso ona li awen pona li utala ala. ante la ona li toki e wile ona tawa soweli. sama la ona li wile pana e moku tawa soweli. kama la soweli li tawa waso lon tenpo moku. waso li pana e kala pi kon pona. taso ona li lon poki suli. waso li ken moku pona e ona kepeken palisa uta suli ona. taso soweli li ken ala uta e ona. ona li ken pilin kontaso e ona. ni la soweli li kama pilin utala. waso li toki:
musi ike pi jan poka li ike tawa sina la o musi ike ala e ona.
soweli pi palisa lawa en sitelen ona
soweli pi palisa lawa li moku e telo li lukin e sitelen ona lon telo. nena pi palisa lawa ona li pona tawa ona. taso noka lili ona li ike tawa ona.
"ni li lon tan seme?" ona li toki pi pilin ike. "lawa mi li pona mute lukin tan palisa pona mi. taso noka mi li ike lukin."
tenpo ni la ona li pilin e kon pi soweli wawa li tawa weka kepeken tenpo lili. taso ona li tawa wawa la palisa lawa ona li kama awen lon luka kasi. soweli wawa li kama lon. pilin pi soweli palisa la noka ona pi ike lukin li ilo pona. taso palisa lawa ona li kama e pakala ona.
tenpo mute la ijo pi pona lukin li pona tawa mi. ilo li ike tawa mi lon tenpo mute.
waso loje en soweli loje
tenpo suno pi pimeja kama la suno li tawa anpa. waso suli sona li tawa sewi kasi. ona li wile kama lape li tawa wawa e luka ona li mu wawa. ona li open kama lape la ona li lukin e ijo loje e nena sinpin suli. anpa la soweli loje li lon.
"sina kute ala kute e ijo sin?" soweli loje li toki wawa pi pilin pona.
"ijo sin seme?" waso li toki pi wawa lili. taso ona li pilin nasa tan soweli loje ike.
"kulupu mama sina en kulupu mi en kulupu pi soweli ale li wile weka e ante ona li wile awen pona tawa tenpo ale. ona li pona a! mi wile luka pona e sina. o kama anpa. mi o pilin pona lon poka tan pona ni."
"a pona!" waso li toki. "mi pilin pona kin tan ijo sin ni." taso ona li toki wawa ala li lukin e ijo lon weka.
"sina lukin e seme?" soweli li toki pi pilin ike lili.
"a kulupu pi soweli wawa li kama. ken la ona li kute e ijo sin li"
taso soweli loje li awen ala. ona li tawa weka.
"o awen." waso li kalama. "sina tawa tan seme? soweli wawa li pona tawa sina lon tenpo ni!"
"lon." soweli loje li toki. "taso ken la ona li kute ala e ijo sin. ante la mi wile pali e ijo."
waso li pilin pona li kama lape pona. soweli loje li sona. taso waso li sona mute. toki waso pi lon ala la ona li ken weka e soweli loje.
tenpo mute la jan pi lon ala li kute e toki pi lon ala.
soweli loje en mani
soweli loje li tawa anpa pi lupa telo. ona li suli mute ala. taso ona li ken ala kama lon sewi. ona li awen lon tenpo suli la mani lili pi wile moku li kama. pilin mani la soweli li moku e telo lon anpa. ona li wile sona e pona telo.
"telo ante pi ma ale la ona li pona mute a." soweli sona li toki. "o kama anpa. o moku e ona. mute pona li lon tawa mi tu."
mani pi wile moku li tawa anpa wawa li kama moku e ona. wawa sama la soweli loje li kama lon sewi mani li kama weka tan lupa.
tenpo ni la mani pi sona lili li sona e pakala ona. ona li toki e wile sewi ona tawa soweli. taso soweli loje li open tawa ma kasi.
"sona sina li mute sama linja pi anpa lawa sina la sina tawa anpa ala tan ni: sina ken ala kama sewi sin."
o sona e pakala kama.
soweli loje en soweli wawa
moku suli li pini la soweli loje en soweli wawa li lape lili li toki musi e sijelo ona. soweli wawa li pilin pona tan selo pona ona pi sike lili mute. ona li toki ike tawa soweli loje tan sijelo ike ona.
soweli loje li pilin pona tan linja monsi ona pi pini walo. taso sona ona la sijelo ona li pona mute ala sama soweli wawa. taso ona li awen toki musi ike kepeken sona ona. soweli wawa li kama pilin utala. taso soweli loje li kama sewi.
"sijelo sina li pona." ona li toki. "taso pona la lawa sina o pona. ni li pona lon."
sijelo pona li sama ala lawa pona.
akesi en soweli lili
soweli pi lili mute li lukin kama musi li tawa lon poka pi telo akesi. akesi li lukin e soweli la ona li tawa poka telo li mu:
"sina wile ala wile kama lon ma mi? mi ken pana e musi tawa sina."
soweli lili li wile mute lukin e ma ale. taso ona li ken ala tawa pona lon telo.
akesi li pilin e ijo. ona li wan e noka ona e noka soweli kepeken linja kasi wawa. ni la ona li tawa telo. monsi ona la soweli lili pi sona lili li kama. soweli lili li wile tawa ma lon tenpo sin. taso akesi li wile ante. ona li tawa anpa telo li moli telo e soweli lili. ona li wile weka e linja kasi tan noka ona. taso waso li kama. ona li lukin e sijelo pi soweli moli li jo weka e ona. noka akesi en noka soweli li awen wan. ni la waso li jo e ona tu tawa moku ona.
jan pi wile pakala li kama pakala.
soweli ike pi selo pona
soweli ike li ken ala kama moku pona tan jan pi awen soweli. taso tenpo pimeja wan la ona li lukin e selo soweli weka. tenpo suno kama la ona li kepeken len e selo li tawa ma soweli. soweli lili li tawa lon monsi ona. ona tu li tawa weka. soweli ike li moli e soweli lili.
tenpo pimeja ni la soweli ike li tawa ma soweli lon poka soweli. taso pimeja ni la jan awen li wile moku e soweli. ni la ona li jo e ilo moli li tawa ma soweli li moli e soweli ike.
jan ike li kama pakala tan ike ona.
waso wawa en pipi
tenpo wan la pipi li wile awen e soweli lili tan waso wawa tan ni: soweli lili li kama tawa pipi li wile e awen ona. taso waso wawa li kama anpa lon soweli. kon wawa pi luka waso li weka e pipi. pipi li pilin utala mute li tawa tomo waso li tawa anpa e sike waso. ona li pakala e sike ale. pilin ike waso li wawa mute a. taso ona li sona ala e pali pipi.
sike suno kama la waso li pali e tomo ona lon nena suli. taso pipi li lukin e ona li pakala sin e sike. pilin ike wawa la waso li toki tawa jan sewi jupite. waso li pana e sike ona lon noka ona. taso pipi li tawa lawa pi jan sewi jupite. ona li kama sewi li weka e pipi. taso sike li tawa anpa tan noka ona.
ni la pipi li toki tawa jan sewi jupite. toki ona la ona li pali e ni tan ike waso. jan sewi jupite li sona e toki ona. jan sewi jupite li kama e ni: waso li pana e sike ona lon tenpo pi kama seli tan ni: pipi li lape lon tenpo ni.
jan pi wawa lili kin li ken pana sin e ike.
mama en soweli
tenpo pi kama suno la soweli pi wile moku li alasa lon poka tomo pi ma tomo. ona li kute e kalama pi jan sin li kute e toki mama:
"jan lili o pini! o pini e kalama sina. ante la mi pana e sina tawa soweli!"
toki ni li nasa tawa soweli. taso ona li pilin pona tan moku pona. ni la soweli li awen lon anpa pi lupa tomo li awen tan jan lili kama. jan lili li awen kalama. taso soweli li kama moku ala. tenpo pimeja la ona li kute e toki mama lon tenpo sin. mama li awen lon poka lupa li kalama musi lape tawa jan ona.
"jan lili o, pona! soweli li moku ala e sina. ala a! mama mije li lukin. soweli li kama lon poka la mama li moli e ona."
ni la mama mije li kama lon poka tomo. soweli li tawa weka.
toki ale ala li lon.
soweli pi tawa wawa en akesi pi tawa lili
tenpo wan la soweli pi tawa wawa li musi ike tan akesi pi tawa lili.
"sina tawa ala tawa?" ona li toki li kalama tan musi ike.
"tawa." akesi li toki. "sina la mi tawa lili. taso mi ken tawa pona. mi tu o utala tawa.
soweli li pilin musi tan toki ni. ona li wile utala tawa tan musi. soweli loje li pana e pona tawa ona li sitelen e nasin pi utala tawa ona li open e tawa ona.
tenpo lili la soweli pi tawa wawa li lon weka. ona li wile musi ike tan akesi. ni la ona li lape lili lon poka nasin li awen tan kama akesi.
akesi li awen tawa lili. taso ona li tawa pona. ona li kama lon poka pi soweli lape li awen tawa. soweli li awen lape li sona ala e kama akesi. ona li pini lape la akesi li lon pini nasin. soweli li tawa wawa mute. taso ona li pini lon monsi akesi.
tenpo ale ala la jan wawa li pini pona lon utala.
soweli en sitelen ona
jan pi esun soweli li pana e palisa sijelo tawa soweli. soweli li jo e palisa lon uta li tawa tomo ona. ona li kama lon nasin lon sewi pi telo linja li lukin anpa e telo. supa telo la ona li lukin e sitelen pi ona sama. taso lukin pi soweli nasa la sitelen ona li soweli ante pi palisa suli.
ona li awen la ona li ken sona e sama ona. taso ona li awen ala. ona li weka e palisa ona li tawa palisa pi sitelen ona lon telo. ona li kama ala jo e palisa. ona li tawa lon telo tawa poka telo. ona li kama lon ma li pilin ike tan weka pi palisa pona ona. ona li soweli nasa a.
wile suli li nasa.
soweli loje en waso kalama
tenpo suno wan pi kama suno la soweli loje li alasa lon ma kasi li lukin e waso pimeja lon luka kasi sewi. ona li lukin e waso mute. taso waso ni li jo e moku ko lon uta ona.
"a mi wile ala awen alasa." soweli loje sona li toki lon lawa ona. "moku lili li lon tawa mi."
ona li kama lon poka pi kasi waso li lukin sewi tawa waso. soweli li toki. "waso pi pona lukin o, suno pona a!"
waso li lukin pi pilin ike lili e soweli. ona li jo wawa e moku lon uta ona li toki ala tawa soweli.
"ona li pona lukin a!" soweli li toki. "selo ona li suno a! sijelo pona a! luka pona a! ona li kalama pona tawa mi la mi ken kama sona e pona ale ona."
waso li kute e toki pona ni li pilin ike ala. ona li wile pona mute tawa soweli. ni la ona li open e uta ona li kalama wawa. taso moku ona li kama anpa li tawa uta open soweli.
"pona tawa sina." soweli sona li toki pona li kama weka. "kalama sina li pona lon. taso lawa sina li pona ala."
jan ike pi toki pona li kama jo ike e ijo pona tan jan kute.
pipi lili en waso
waso li lukin e ni: pipi lili li tawa anpa lon telo. pipi li utala e telo li wile tawa ma. pilin ike ona la waso li pana e linja kasi lon poka pipi. pipi li jo wawa e linja li tawa poka telo.
tenpo kama la pipi li lukin e ni: jan li wile moli e waso kepeken kiwen. jan li kama pana e kiwen la pipi li uta e anpa noka jan. pilin ike la jan li pana ike e kiwen li utala ala e waso. waso li tawa weka li awen pona lon ma kasi weka.
pali pona li lili ala.
jan en jan soweli
tenpo pi pini mute la jan li kama sona e jan soweli pi ma kasi. ona tu li kama pona li awen lon tomo jan. taso tenpo pimeja lete wan la ona li tawa tomo. jan li pana e kon uta tawa luka ona.
"sina pali e ni tan seme?" jan soweli li toki.
"mi wile seli e luka mi." jan li toki.
ona li kama lon tomo la jan li pali e poki tu pi telo moku. ona li pana e ona seli lon supa. pilin pona la jan pona tu li kama anpa lon supa li moku pona. taso jan li pana sin e kon uta tawa poki moku ona.
"sina pali e ni tan seme?" jan soweli li toki.
"mi wile lete e moku mi." jan li toki.
wawa la jan soweli li kama sewi li tawa lupa tomo.
"awen pona." ona li toki. "mi sona pona e sina. kon jan li seli li lete la ona li ike tawa mi!"
jan li toki tawa kulupu utala tu la ona li pona tawa kulupu ala.
soweli en kute ona
soweli lawa li moku e soweli la ona li kama pakala tan palisa lawa ona. ona li pilin ike mute tan palisa lawa ike. ni la ona li toki lawa tawa soweli ante poka. ona o weka tan ma ona lon tenpo suno ni.
soweli ale li pilin ike tan toki lawa ni. soweli ale pi palisa lawa li kama tawa weka. soweli pi kute suli li jo ala e palisa lawa. taso soweli lawa li ike tawa ona. lape ona la ona li lukin e soweli lawa ike.
ona li kama tan lupa lon open pi tenpo suno la ona li lukin e selo pimeja pi kute suli ona li kama pilin ike mute.
"pipi poka mi o!" ona li toki. "mi tawa. pilin mi la kute mi li palisa lawa tawa soweli. mi ken ala ante e pilin ona."
o ken ala e ike pi jan ike.
jan pi alasa kala en kala lili
jan pi alasa kala li kama jo e mani lili tan alasa ona. tenpo suno ike wan la ona li kama jo taso e kala lili. ona li pana e kala lon poki la kala li toki:
"jan alasa o awen e mi! mi lili mute li mani lili. mi kama suli la mi moku pona."
taso jan alasa li pana e ona lon poki.
"mi weka e sina la mi ike." ona li toki. "lili sina li suli ala. mi jo ala e kala ante. ni la sina pona."
toki suli li mani ala. jo lili li mani.
soweli ike en soweli lili
palisa lawa pi soweli lili li kama suli. ni la ona li pilin e ni: ona li soweli suli li wile ala e mama. tenpo pimeja wan la kulupu ona li kama weka tan ma supa. mama ona li kalama tawa ona. taso ona li kute ala. ona li awen moku lili e kasi. kulupu ona li weka.
ona taso li lon. suno li kama anpa. pimeja suli li tawa lili lon anpa. kon lete lili li kama lon poka ona li kalama ike e kasi anpa. soweli lili li pilin ike pi soweli ike. ona li tawa nasa lon ma supa li kalama tawa mama ona. taso soweli ike li lon poka lon kulupu pi kasi suli!
sona pi soweli lili la ona li ken kama moli.
"soweli o." ona li toki. sijelo ona li tawa lili tan pilin ike. "sona mi la sina kama moku e mi. taso o pana e kalama musi tawa mi. mi wile tawa musi li wile pilin pona lon tenpo lili."
kalama pi open moku li pona tawa soweli. ni la ona li kalama musi pona. soweli lili li tawa musi pi pilin pona.
tenpo sama la kulupu soweli li tawa ma ona. kon pi kalama ala la kalama musi pi soweli ike li tawa suli. soweli tomo awen li kute. ona li sona e kalama pi soweli ike. wawa la ona li tawa ma supa. kalama pi soweli ike li pini. ona li tawa weka la soweli ike li pilin ike tawa pali ona. ona o moku taso e ona.
o ken ala e ni: ijo li pini e pali sina.
tenpo pini wan la mije en meli li lon. ona li wile e jan lili lon tenpo suli. wile meli la sewi li pana e ona.
tomo pi jan ni la lupa lili li lon monsi. ni la jan li ken lukin e ma kasi pona. ona li jo e kasi kule pi pona lukin a e kasi moku lili. taso sinpin suli li lon selo ona. jan ala li wile tawa insa ona tan ni: meli pi wawa nasa li lawa e ona. ona li wawa mute. ma ale la ona li ike.
tenpo suno wan la meli li awen lon poka lupa li lukin anpa e ma kasi. ona li lukin e kasi moku pi pona mute. nimi ona pi toki tosi li kapunse. ona li pona lukin li laso. meli li wile suli e ona.
wile ona li kama suli lon tenpo suno ale. sona ona la ona li ken ala kama jo e ona. ni la ona li pilin ike. selo ona li kama walo jaki.
mije ona li pilin ike tan ni li toki tawa ona. "seme li kama e jaki sina?"
"a." ona li toki. "mi ken ala kama jo e kasi pona pi ma kasi ni la mi kama moli."
mije pi olin ona li toki insa: "mi wile ala e moli ona. mi o kama jo e kasi tawa ona."
tenpo pi pimeja lili la ona li tawa lon sewi sinpin tawa ma kasi pi meli wawa li kama jo wawa e kasi pona li pana e ona tawa meli ona. meli li pali moku e ona li moku pi pilin pona mute e ona.
ona li pona mute a tawa meli. ni la meli li wile e mute suli a lon tenpo suno kama. ona li wile pilin pona la mije ona o tawa anpa sin tawa ma kasi. ni la ona li tawa anpa sin lon tenpo pimeja. taso ona li kama lon ma kasi la ona li pilin ike mute tan ni: meli pi wawa nasa li lon sinpin ona.
"ike tawa sina." ona li toki pi pilin utala. "sina kama anpa tawa ma kasi mi li kama jo ike e kasi mi. sina o kama pakala tan ni!"
"a." mije li toki. "o pona o utala ala! mi wile e ni. meli mi li lukin e kasi sina lon lupa li wile pi suli mute a. ona li kama moku ala e ona la ona li kama moli."
meli pi wawa nasa li kama pilin utala ala. "ni li lon la sina ken jo e kasi ni. taso mi wile e ijo wan. sina o pana e jan lili pi meli sina. mi mama pona e ona."
pilin ike ona la mije li ken e ni. meli li pana e meli lili la meli pi wawa nasa li kama a li nimi kapunse e ona li jo weka e ona.
meli kapunse li kama pona lukin mute a. ona li kama suli lili la meli pi wawa nasa li poki e ona lon tomo suli lon ma pi kasi suli. nasin pi kama sewi li lon ala. lupa lili taso li lon sewi. meli pi wawa nasa li wile kama lon insa la ona li awen lon anpa li kalama:
"meli kapunse o
anpa e linja lawa sina."
meli kapunse li jo e linja lawa suli pona sama kiwen mani jelo. ona li kute e kalama pi meli wawa la ona li pana e linja ona lon palisa lon sewi lupa. ni la linja lawa ona li tawa anpa mute. meli wawa li kama sewi kepeken ona.
sike suno li kama pini la mije lili pi jan lawa li tawa lon ma pi kasi suli li tawa lon poka pi tomo suli. ona li kute e kalama musi uta pona li awen kute. ni li tan meli kapunse. ona li lon taso la ona li pana pona e kalama uta ona.
mije lili pi jan lawa li wile tawa ona lon sewi. taso ona li lukin ala e lupa lon anpa. ona li tawa tomo ona. taso kalama musi li pona mute tawa ona. ni la ona li tawa ma kasi lon tenpo suno ale li kute e ona.
ona li awen lon poka pi kasi suli la ona li lukin e meli pi wawa nasa li kute e toki ona:
"meli kapunse o
anpa e linja lawa sina."
ni la meli kapunse li anpa e linja lawa ona. meli wawa li tawa sewi tawa ona.
"ni li nasin pi kama sewi la mi o kepeken ona." mije li toki.
tenpo pimeja kama la ona li tawa tomo suli li kalama:
"meli kapunse o anpa e linja lawa sina."
linja lawa li kama anpa. mije li tawa sewi.
open la meli kapunse li pilin ike mute tan kama mije. tenpo ala la ona li lukin e ona. taso mije lili pi jan lawa li toki tawa ona sama jan pona. toki mije la pilin ona li kama pona a tan meli. ona li wile lukin e ona.
pilin ike pi meli kapunse li weka. mije li wile mije ona. lukin la ona li pona. ni la ona li toki insa: "ona li olin pona e mi sama ala mama kote." ni la ona li wile kin.
ona li toki kin. "mi wile tawa lon poka sina. taso nasin seme la mi ken kama anpa? sina kama lon tenpo sin la o jo e linja. mi pali e supa pi kama anpa kepeken ona. ona li pini la mi ken kama anpa. sina ken weka e mi kepeken soweli tawa sina."
toki ona la mije li kama lon tenpo pimeja ale tan ni: meli pi wawa nasa li kama lon tenpo suno. meli wawa li sona ala e ni. taso tenpo wan la meli kapunse li toki tawa ona. "mama kote o, tan seme la sina suli mute? sina la mije lili pi jan lawa li suli ala. ona
la mi wile ala e pali mute. tenpo kama la ona li lon ni."
"a jan lili ike o!" meli wawa li kalama. "mi kute e seme tan sina? pilin mi la sina weka tan ma ale. taso ni li lon ala a!"
pilin utala ona la ona li jo wawa e linja lawa pi meli kapunse li lili e ona kepeken ilo pi tu linja. linja lawa pona li awen lon anpa. ike mute ona la ona li pana e jan kapunse tawa ma pi telo ala. ni la ona li awen li pilin ike.
taso tenpo suno ni la meli pi wawa nasa li pana e linja pi weka lawa lon palisa pi sewi lupa. mije pi jan lawa li kama li kalama:
"meli kapunse o
anpa e linja lawa sina."
meli wawa li anpa e linja.
mije pi jan lawa li kama sewi. ona li lukin ala e meli olin kapunse ona lon sewi. taso ona li lukin e meli pi wawa nasa. ona li lukin pi sinpin ike e ona.
"a a!" ona li kalama. "sina wile e meli sina. taso waso pona li lon ala tomo ona li kalama musi ala. soweli alasa li jo e ona li utala kin e sina. meli kapunse li weka! tenpo kama ala la sina lukin e ona!"
mije pi jan lawa li pilin pi ike mute li kama anpa tan tomo. ona li moli ala. taso ona li kama anpa lon palisa kasi. palisa li utala e lukin ona. ona li tawa pi lukin ala lon ma kasi li moku taso e kili lili li pilin ike taso tan weka pi meli olin ona.
ni la ona li tawa pi pilin ike lon sike suno mute li kama lon ma pi telo ala lon poka pi meli kapunse. ona li kute e kalama pi sona ona li tawa ona. ona li kama lon poka la meli kapunse li sona e ona li pana e telo tan lukin. telo ona li telo e lukin mije li pona e lukin ona. ona li ken lukin sin.
ona tu li tawa ma lawa ona li awen pi pilin pona lon tenpo suli.
jan kense en jan kete
jan kense en jan kete
sinpin pi ma kasi suli la jan pi pali kasi en meli ona en jan lili tu ona li lon. nimi pi mije lili li kense. nimi pi meli lili li kete. ona li jo e moku lili. weka moku li lon ma la ona li ken ala kama jo e pan pi tenpo suno ale.
mije li toki insa e ni lon tenpo pimeja lon supa li tawa tan pilin ike. ona li toki tawa meli ona. "mi kama seme? nasin seme la mi ken pana e moku tawa jan lili mi? mi jo ala a e moku tawa mi tu a."
"mije mi o." meli li toki. "tenpo suno kama la mi pana e jan lili tawa ma kasi tawa ma pi kasi mute. ni la mi pali e seli. mi pana e pan wan tawa ona. mi tawa weka li pali. ona li ken ala kama lukin e nasin tomo. ona li weka tan mi."
"ala." mije li toki. "meli o, mi pali ala e ni. mi ken ala weka e jan lili mi tawa ma kasi. soweli ike li kama li pakala e ona."
"sina nasa a!" ona li toki. "ni la mi mute li kama moli tan wile moku. sina wile pali e poki moli mi."
mije li wile ala la meli li toki tawa ona tawa ni: ona li wile. "taso mi awen pilin ike tan jan lili." mije li toki.
jan lili tu li ken ala lape tan wile moku li kute e toki meli tawa mama mije ona.
jan kete li pana e telo tan lukin li toki tawa jan kense. "tenpo ni la ale mi li pini."
"jan kete o kalama ala." jan kense li toki. "o pilin ike ala. mi kama lukin e nasin pi awen pona."
jan suli li kama lape la jan kense li kama sewi li kama jo e len lili ona li open e lupa lon anpa li tawa selo tomo. mun li suno wawa. kiwen lili walo pi sinpin tomo li kama pana e suno sama mani. jan kense li kama anpa li kama jo e mute pi ken jo lon poki lili pi len ona.
ona li tawa jan kete lon tenpo sin li toki. "meli sama lili mi o pilin pona. o lape pona. sewi li weka ala e mi." sin la ona li kama anpa lon supa lape ona.
tenpo suno li open. taso suno li kama sewi ala. meli li kama li pini e lape
pi jan lili tu li toki. "jan ike pi wile pali ala o kama lon. mi tawa ma kasi li kama jo e kiwen kasi."
ona li pana e pan lili tawa ona li toki. "ni li moku sina. o moku ale ala e ona. sina kama jo taso e ni."
jan kete li kama jo e pan lon len sinpin ona. jan kense li jo e kiwen lon poki len ona. ona ale li tawa lon nasin pi ma kasi. ona li tawa pi tenpo lili la jan kense li awen lili li lukin lon monsi. ona li pali e ni lon tenpo mute li pana e kiwen walo lili tan poki len ona tawa nasin.
ona li kama lon insa pi ma kasi la mama mije li toki. "jan lili o kulupu e kiwen kasi. mi pali e seli tawa ni: sina lete ala."
jan jan kense en jan kete li kulupu e kiwen kasi lon nena lili. mama li seli e kiwen kasi. seli li kama suli la meli li toki. "jan lili o kama anpa lon poka seli o lape. mi tawa ma kasi li kama jo e kiwen kasi. mi pini la mi kama sin li kama jo e sina.
jan jan kense en jan kete li kama anpa lon poka seli. insa pi tenpo suno li kama la ona tu li moku lili e pan. ona li kute e kalama pi ilo kasi la ona li pilin e ni: mama ona li lon poka. taso ona li ilo kasi ala. mama ona li pana e palisa kasi lon kasi moli. kon li tawa e ona. jan lili li awen lon ni lon tenpo suli la lukin ona li kama pini tan wile lape. ona li kama lape wawa.
lape ona li pini la tenpo pimeja a li lon. jan kete li pana e telo tan lukin li toki. "tenpo ni la mi tawa tan ma kasi kepeken nasin seme?"
taso jan kense li toki pona tawa ona. "o awen. mun li kama sewi la mi ken lukin e nasin."
mun li kama sewi ale la jan kense li kama jo e luka pi meli sama lili ona li tawa lon nasin pi kiwen lili suno sama mani sin.
ona li tawa lon tenpo pimeja ale. open pi tenpo suno la ona li kama lon tomo pi mama ona. ona li kalama lon lupa. meli li open e ona li lukin e jan kense e jan kete la ona li toki. "jan lili ike o sina lape mute lon ma kasi. pilin mi la sina kama ala lon tenpo sin!"
taso mama mije li kalama tan pilin pona. ona li weka e ona la ona li pilin ike mute.
tenpo pi kama lili la weka moku li kama sin lon ma ale. jan lili li kute e toki pi mama meli ona tawa mama mije ona: "tenpo sin la moku ale li pini. mi jo taso e pan lili wan. ni li pini la ale li pini. jan lili o tawa. mi weka mute e ona tawa ma kasi. ni la ona li ken ala sona e nasin weka. nasin ante ala la mi ken awen e mi!"
mije li pilin ike mute. ona li toki insa. "pona la sina en jan lili sina a li moku e pan lili awen!" taso meli li kute ala e toki ona. ante la ona li toki utala li toki ike tawa ona. taso sama tenpo pini la ona li pali e ni lon tenpo ni.
jan lili li awen lon li kute e toki. jan suli li lape la jan kense li kama sewi sin li wile kama jo e kiwen lili. taso meli li pini e lupa. jan kense li ken ala tawa selo tomo. ona
li toki pona tawa meli sama lili ona. "o pana ala e telo lukin. jan kete o kama lape pi kalama lili. sewi pona li pana e pona tawa mi."
open pi tenpo suno la meli li kama li weka e jan lili tan supa lape ona. ona li pana e pan lili tawa ona. taso ona li lili mute a. nasin pi ma kasi la jan kense li pakala e pan ona. tenpo mute la ona li awen lili li pana lili e pan pakala lon nasin.
meli li awen lawa e jan lili tawa insa pi ma kasi. tenpo ala la ona li lon ma ni pi ma kasi. meli li pali sin e seli suli li toki. "jan lili o awen lon ni. sina wile lape la sina ken lape lili. mi tawa ma kasi li kama jo e kiwen kasi. mi pini lon tenpo pimeja la mi kama tawa sina.
insa pi tenpo suno la jan kense en jan kete li moku e pan pi jan kete tan ni: jan kete li pana e ona lon nasin. ona li kama lape. tenpo pimeja li kama. taso jan ala li kama tawa jan lili.
ona li awen lape tawa tenpo pi pimeja mute. jan kense li toki pona tawa meli sama lili ona. "jan kete o awen. mun li kama sewi la mi lukin e pan lon nasin. ni la mi sona sin e nasin tawa tomo mi."
mun li kama la ona li tawa. taso ona li lukin e pan ala. waso mute pi ma kasi ni li kama jo ale e ona. jan kense li toki tawa jan kete. "mi kama lukin e nasin." taso ona li lukin ala e ona.
ona li tawa lon tenpo pimeja ale lon tenpo suno kama ale tan open pi tenpo suno tawa tenpo pimeja. taso ona li kama weka ala tan ma kasi. ona li wile moku mute tan ni: ona li moku mute ala. ona li moku taso e kili tu pi lili mute lon ma. ona li pilin mute pi wawa ala la ona li kama anpa lon poka kasi li kama lape.
tenpo pi pini mute la ona li kama weka tan tomo pi mama ona. ona li kama tawa lon tenpo sin. taso tenpo ale la ona li tawa insa a pi ma kasi. jan pona li kama ala la ona li moli tan wile moku tan weka wawa.
insa pi tenpo suno la ona li lukin e waso pona pi walo lete lon palisa kasi. ona li kalama musi pona a. ni la ona li awen li kute e ona. ona li pini e kalama musi ona la ona li tawa e luka ona li tawa weka. ona li tawa lon monsi ona tawa tomo lili. supa sewi tomo la waso li awen.
ona li kama lon poka pi tomo lili la ona li lukin e ni: sinpin li pan. pan suwi li lon poka ale. kiwen lupa li kiwen suwi pi kule kon.
"mi moku pona e ni." jan kense li toki. "mi moku e supa sewi. jan kete o, sina ken moku e kiwen pi lupa lukin. ona li suwi tawa uta."
jan kense li pakala lili e supa sewi li wile uta e ona. jan kete li tawa lupa lukin li moku lili e selo lupa. kalama lili li kama tan tomo:
"moku! moku lili!
seme li moku e tomo mi?"
taso jan lili li awen moku. jan kense la supa sewi li pona tawa uta. ni la ona li pakala
suli e ona. jan kete li kama jo e sike wan ale pi kiwen lupa li kama anpa li pilin pona tan ona.
lupa sinpin li kama open. meli pi suli mute li kama kepeken palisa tawa. jan kense en jan kete li pilin ike mute. ijo pi 
meli suli li tawa pona e lawa ona li toki. "jan lili pona o, jan seme li pana e sina lon ni? o kama lon insa. pakala ala li kama tawa sina."
ona li kama jo e luka ona li lawa e ona tawa insa pi tomo lili ona. ona li pana e moku pona lon sinpin ona. telo mama en pan lipu suwi en kili li lon. ona li pini la meli li len e supa lape lili pona tu kepeken len walo pona. jan kense en jan kete li kama anpa lon ona. pilin ona la ona li lon sewi.
taso pona pi meli suli li lon ala. lon la ona li jan ike pi wawa nasa. ona li awen tan jan lili. ona li pali e tomo pan lili tawa ni: ona li kama lon poka. jan lili li kama tawa ona la meli li moli e ona li seli e ona li moku e ona. tenpo suno ni li tenpo suno pi moku suli tawa ona.
lukin pi jan wawa nasa li loje. ona li ken ala lukin pona. taso ona li ken pilin pona e kon sama soweli. jan li kama lon poka la ona li sona. jan kense en jan kete li kama tawa ma poka ona la ona li kalama ike tan pilin pona li toki ike. "mi jo e ona. ona li tawa weka lon tenpo sin ala!"
jan lili li awen lape lon open pi tenpo suno la meli li lon. ona li lukin e ni: ona tu li lape pona li pona lukin. poka sinpin pi ona tu li suli li loje. ona li toki tawa ona sama. "ni li moku pona a!"
ona li kama jo wawa e jan kense kepeken luka jaki ona li pana e ona tawa tomo soweli lili li pini e lupa. ona li ken kalama. kalama li pona ala e ona!
ona li tawa jan kete li tawa e ona tawa ni: ona li kama lon. meli li kalama. "ijo ike o kama lon. o kama jo e telo. o seli e ijo pona tawa jan sama sina. ona li lon tomo soweli lon selo tomo. ona o kama suli. ona li suli la mi moku e ona."
jan kete li pana wawa e telo tan lukin. taso ni li kama e ala. meli pi wawa nasa li lawa e ona.
ona li pali e moku pi pona mute tawa jan kense. jan kete li kama jo taso e selo kiwen kala. open pi tenpo suno ale la meli li tawa tomo soweli lili li kalama. "jan kense o pana e luka sina. mi wile sona e ni: sina kama ala kama suli?"
tenpo esun mute li kama pini la ona li pilin ike mute tan awen. "jan kete o!" ona li kama tawa meli lili. "o tawa. o kama jo e telo. jan kense li suli anu lili la mi moli e ona li seli e ona lon tenpo suno kama.
a! ona li kama jo e telo la meli sama lili li pana wawa e pilin ike. telo lukin li tawa anpa wawa lon poka sinpin ona. "sewi o pona tawa mi." ona li kalama. "soweli pi ma kasi li moku e mi la mi tu li moli lon poka sama!"
"o pini e kalama ni." meli suli li toki. "ale ni li pona ala a tawa sina."
open pi tenpo suno la jan kete li wile tawa selo li wile pana e poki suli telo
lon sewi li wile seli e ona.
"tenpo nanpa wan la mi kepeken ilo seli." meli suli li toki. "mi seli e ilo seli li pali e ko pan." ona li pana wawa e jan kete tawa ilo seli. linja seli li tawa wawa tan insa.
"o tawa insa." meli pi wawa nasa li toki. "o pilin e seli ona. ona li seli pona anu seme? ona li pona la mi ken pana e pan lon insa." jan kete li tawa insa la meli li wile pini e ilo seli li wile moku kin e jan kete.
taso jan kete li sona e wile ona. ona li tawa ala insa. "sina nasa a." meli suli li toki. "lupa li suli. o lukin. mi a ken tawa insa!" ona li tawa li pana e lawa ona lon insa. taso ona li tawa anpa li tawa insa pi ilo seli li kama moli tan seli.
wawa la jan kete li tawa jan kense li open e tomo lili ona li kalama. "jan kense o, mi awen a! meli suli pi wawa nasa li moli!"
lupa li kama open la jan kense li kama lon selo sama waso tan poki ona. ona li kalama pi pilin pona li sike luka e ona sama li tawa musi li uta e ona sama. ona li wile ala pilin ike tan meli wawa la ona li tawa tomo ona. poka ale la poki pi mani mute li lon.
"kiwen lili la ni li pona mute a!" jan kense li toki li pana ale e ona lon poki len ona.
jan kete li toki. "mi kin wile kama jo e ijo." ona li pana ale e ijo lon len ona.
"taso tenpo ni la mi weka." jan kense li toki. "mi wile weka tan ma kasi pi meli wawa."
ona li tawa lon tenpo la ona li kama lon poka pi telo suli. "mi ken ala tawa poka ante." jan kense li toki. "mi lukin ala e nasin pi sewi telo."
"tomo telo ala kin li lon." jan kete li toki. "taso waso walo li tawa lon ni. mi toki tawa ona la ona li pana e mi tawa poka ante." ona li kalama:
"waso lili o kute e mi.
jan kense en jan kete li awen lon ni.
nasin li lon ala ni la
o jo e mi lon monsi walo sina."
waso li kama tawa ona. jan kense li kama anpa lon monsi ona li wile e ni: jan sama ona li kama anpa lon poka ona. "ala." jan kete li toki. "ni li suli mute tawa waso. ona li ken jo e mi wan lon tenpo tu.
waso pona lili li pali e ni. ona li awen pona lon poka ante la ona li tawa lili. ona li kama sona e poka ni pi ma kasi. ona li lukin e tomo pi mama ona lon weka. wawa la ona li tawa insa li tawa luka pi mama mije ona. jan lili li weka la mije li pilin pona ala a. meli a li moli.
jan kete li weka ale e mani mute tan len ona. jan kense li weka lili e ona tan poki len ona. ni la mani li kama mute. ike ale li pini. ona li awen lon pi pona ale.
meli lili pi len lawa loje
meli lili pi len lawa loje
tenpo pini wan la meli suwi lili li lon. jan ale li olin e ona. mama meli pi mama ona li olin mute e ona. ona li pana e ale tawa meli lili!
tenpo wan la ona li pana e len lawa loje pona. ona li pona mute tawa meli. ona li kepeken ona lon tenpo ale. ni la ona li meli lili pi len lawa loje.
tenpo suno wan la mama ona li toki tawa ona. "meli lili pi len lawa loje o kama. mi jo e pan suwi e poki pi telo kili nasa. o pana e ona tawa mama mama sina. ona li pilin jaki li wawa lili. ni li pona e ona. lete li awen la o tawa. o tawa pona pi kalama ala. o weka ala tan nasin. ante la sina ken pakala e poki. ni la mama mama li kama jo e ala! sina tawa tomo ona la o toki e ni tawa ona: tenpo suno pona a!"
"mi ken." meli lili pi len lawa loje li toki tawa mama ona.
tomo pi mama mama li lon ma kasi lon weka pi ma tomo. meli lili pi len lawa loje li kama lon ma kasi la ona li lukin e soweli ike. meli lili li sona ala e ike soweli li pilin ike ala tan ona.
"meli lili pi len lawa loje o, tenpo suno pona." ona li toki.
"soweli o, pona tawa sina."
"meli lili o, sina tawa seme lon open a pi tenpo suno?"
"tawa tomo pi mama mama mi."
"seme li lon poki sina?"
"pan suwi en telo kili nasa. tenpo suno pini la mi pali e moku pona tawa mama mama mi. ona li pona e jaki ona."
"meli lili o, tomo pi mama mama sina li lon seme?"
"lon ma kasi. tomo ona li lon anpa pi kasi suli mute. kasi kili li lon anpa. sina o sona e ona." meli lili pi len lawa loje li toki.
soweli ike li toki insa: "a sijelo ko pona. uta mi li jo pona e ona. meli suli li pona moku. taso meli lili ni li pona mute a. mi wile pali sona. ni la mi ken kama jo e ona tu."
ona li tawa pi tenpo lili lon poka pi meli lili li toki: "meli lili pi len lawa loje o,
kasi kule pona pi poka ni li pona lukin mute. o lukin e ona. o kute kin e kalama suwi pi waso lili. lukin la sina tawa pi pilin ike. taso ale pi ma kasi li pona a."
meli lili pi len lawa loje li lukin sewi li lukin e suno tawa lon kasi suli e kasi kule lon poka ale li toki insa: "ken la mi pana e kulupu lili pi kasi kule tawa mama mama. ni li pona kin tawa ona. tenpo suno li awen sin. mi awen ken kama lon tenpo pona.
ni la ona li weka tan nasin tawa ma kasi li alasa e kasi kule. ona li lukin e kasi pona la ona li kama lukin e kasi ante pi pona mute li tawa ona. ni la ona li kama tawa insa a pi ma kasi.
tenpo sama la soweli ike li tawa tomo pi mama mama li kalama lon lupa.
"seme li lon?"
"meli lili pi len lawa loje." soweli li toki. "ona li jo e pan suwi e telo kili nasa. o open e lupa."
"sina ken open e ona." mama mama li kalama. "mi wawa ala li ken ala kama sewi."
soweli li open e lupa. kalama ala la ona li tawa supa lape ona li moku e mama mama. ona li kama jo e len ona e len lawa ona li kama anpa lon supa li len e supa.
meli lili pi len lawa loje li kama jo e kasi kule. ona li kama jo e mute suli la ona li awen sona e mama mama ona li tawa ona.
ona li lukin e lupa tomo open. ni li nasa tawa ona. ona li tawa insa tomo la ona li pilin nasa mute li toki tawa ona sama. "a! mi pilin nasa a lon tenpo suno ni. tenpo ante la mi pilin pona lon poka pi mama mama."
ona li kalama. "tenpo suno pona a." taso kalama ala li kama. ona li tawa supa li tawa e len sinpin. ni la mama mama ona li lon. len lawa ona li len mute e sinpin ona. ona li nasa lukin.
"a! mama mama o." meli li toki. "kute sina li suli a!"
"ni la mi ken kute pona e sina, meli lili mi o." ona li toki.
"taso mama mama o, lukin sina li suli a!" ona li toki.
"ni la mi ken lukin pona e sina, olin mi o."
"taso mama mama o, luka sina li suli a!"
"ni la mi ken sike luka pona e sina"
"a! taso mama mama o, uta sina li suli ike a!"
"ni la mi ken moku pona e sina!" ona li toki e ni la ona li tawa wawa tan supa li moku ale e meli lili.
soweli li moku pona la ona li tawa supa lon tenpo sin li kama lape li kalama lape wawa. jan alasa li tawa lon poka tomo li toki insa. "meli suli li kalama wawa a! ona li pona ala pona?"
ni la ona li tawa tomo ona. ona li kama lon poka supa la ona li lukin e soweli lon ona. "soweli ike o, mi lukin e sina!" ona li toki. "tenpo suli la mi alasa e sina!"
ona li wile pakala e ona. taso ona li pilin e ni: soweli li moku e mama mama. ona li ken awen e ona. ni la ona li pakala ala e soweli. taso ona li kama jo e ilo li open e insa pi soweli lape.
ona li open lili e ona la ona li lukin e len lawa loje. ona li awen open e ona la meli lili li kama lon li pana e telo tan lukin. "a! mi pilin ike a! pimeja a li lon insa soweli!"
mama mama suli li kama lon kin. taso ona li ken ala moku pona e kon.
meli lili li tawa wawa li kama jo e kiwen suli li pana e ona lon insa soweli. lape ona li pini la ona li wile tawa weka. taso kiwen li suli mute. ni la ona li tawa anpa li kama moli.
ona mute li pilin pona. jan alasa li weka e selo soweli li jo e ona li tawa tomo ona. mama mama li moku e pan suwi e telo kili nasa li kama wawa sin.
taso meli lili pi len lawa loje li toki insa tawa ona sama. "lon ale mi la mi o weka ala tan nasin tawa ma kasi. mi kute e mama mi."
meli lili pi walo lete
tenpo pini wan la ko lete li kama tan sewi lon insa pi tenpo lete sama linja pi selo waso. meli lawa li awen lon poka lupa li pali e len. selo lupa li kiwen kasi pimeja.
ona li pali e len li lukin e ko lete lon selo tomo la ona li pakala lili e luka ona kepeken ilo palisa pi pali len. telo loje lili li kama anpa tawa ko lete. loje li pona lukin lon ko lete walo. ona li toki insa. "jan lili mi o walo sama ko lete o loje sama telo sijelo. linja lawa ona o pimeja sama kiwen kasi pimeja pi selo lupa."
tenpo pi kama lili la ona li pana e meli lili. ona li walo sama ko lete li loje sama telo sijelo. linja lawa ona li pimeja sama kiwen kasi pimeja. ni la ona li meli lili pi walo lete. meli lili li kama lon la meli lawa li moli.
tenpo sike wan li pini la mije lawa li kama jo e meli ante. ona li meli pi pona lukin mute. taso pilin meli la ona sama li suli taso. ona la jan ante ala li ken pona lukin sama ona. ona li jo e sinpin pi lukin sama. ona li awen lon sinpin ona li lukin e ona sama li toki:
"sinpin pi lukin sama la
jan seme pi ma ale li pona lukin a?"
sinpin pi lukin sama li toki:
"meli lawa o, jan pi ma ale la sina pona lukin a!"
ona li pilin pona tan ni: sinpin li toki lon.
taso meli lili pi walo lete li kama suli li kama pona lukin. ona li sike mute e suno la ona li kama pona lukin mute a. meli lawa a la ona li pona lukin mute. tenpo wan la meli lawa li toki tawa sinpin pi lukin sama:
"sinpin pi lukin sama la
jan seme pi ma ale li pona lukin a?"
ona li toki:
"meli lawa o, jan ale ni la sina pona lukin.
taso sina la meli pi walo lete li pona lukin mute kin."
ni la meli lawa li kama pilin ike mute. ona li lukin e meli lili pi walo lete la ona li pilin ike wawa a tan meli lili.
pilin ike ona en wile ona li kama suli sama kasi ike lon tenpo suno lon tenpo pimeja. ona li kama e jan alasa li toki: "o weka e meli tawa ma kasi. tenpo ala la mi wile lukin e ona. o moli e ona."
jan alasa li kute li weka e ona. taso ona li kama jo e ilo utala ona li wile utala e pilin pona pi meli lili la meli li pana e telo tan lukin li toki: "jan alasa o awen e lon mi! mi tawa insa pi ma kasi li kama ala tawa tomo lon tenpo sin."
ona li pona lukin mute la jan alasa li pilin ike tan ona li toki: "ni la o tawa." ona li toki insa: "soweli li kama moku e sina." taso jan alasa li pilin pona tan ni: ona li wile ala moli e ona.
taso tenpo ni la meli lili li wan taso lon ma kasi suli li pilin ike mute. ona li lukin e lipu ale pi kasi ale. taso ona li sona ala e wile pali ona. ona li kama tawa wawa li tawa lon kiwen pakala lon palisa kasi ike. soweli ma li tawa lon poka ona. taso ona li pakala ala e ona.
ona li tawa kepeken wawa ale ona. tenpo pimeja li kama. ni la ona li lukin e tomo lili li tawa insa li wile kama lape. ale tomo li lili. taso ona li pona li jaki ala. supa li lon. supa la len walo en sike moku mute en ilo moku lili li lon. poki lili mute li lon kin. sinpin la supa lape mute li lon poka pi ona sama. len pi walo lete li lon ona.
meli lili pi walo lete li wile moku mute. ni la ona li moku lili e kili e pan tan sike moku ale li moku lili e telo kili nasa tan poki ale. ona li wile ala moku e ale tan wan taso. wile lape suli ona la ona li tawa supa lape lili. taso ona ala li pona tawa ona. supa wan li suli. supa ante li lili. taso pini la ona li kama lon supa pona. ni la ona li awen lon ona li toki tawa sewi li kama lape.
tenpo pimeja la jan pi lawa tomo li kama. ona li jan mute pi sijelo lili. pali la ona li kama jo e kiwen lon nena. ona li seli e palisa suno mute ona. suno la ona li kama sona e lon jan. ale tomo li lon ma ante.
jan nanpa wan li toki. "jan seme li lon supa mi?"
jan nanpa tu li toki. "jan seme li moku tan sike moku mi?"
jan ante li toki. "jan seme li kama jo e pan mi?"
jan ante li toki. "jan seme li moku e kili mi?"
jan ante li toki. "jan seme li kepeken ilo moku mi?"
jan ante li toki. "jan seme li kepeken ilo mi pi tu moku?"
jan pini li toki. "jan seme li moku tan poki mi?"
ni la jan nanpa wan li lukin e lupa lili lon supa lape ona li toki. "jan seme li
kama lon supa lape mi?"
jan ante ale li kama. ona ale li toki. "jan li lon supa lape mi kin."
taso jan pini li lukin e supa lape ona la ona li lukin e meli pi walo lete. ona li lape lon ni. ona li kalama tawa jan ante. ona li kama li kalama kin li jo e palisa suno ona. palisa li suno e meli pi walo lete.
"a! a!" ona li kalama. "meli lili pona a!" ona li pilin pona mute. ni la ona li pini ala e lape ona. ona li awen lape lon supa. jan pi supa ni li lape lon supa lape pi jan sama ona. ni la ona li ken lape lon tenpo pimeja ale.
tenpo suno kama la meli lili pi walo lete li kama lon. ona li lukin e jan mute pi sijelo lili la ona li pilin ike. taso ona li pona tawa ona li wile sona e nimi ona.
"mi meli lili pi walo lete." ona li toki.
"nasin seme la sina kama tawa tomo mi?" jan lili mute li toki.
ni la ona li toki e ni tawa ona: meli lawa ike li wile moli e ona. taso jan alasa li awen e lon ona. ona li tawa lon tenpo suno ale. pini la ona li kama lukin e tomo ona.
jan lili mute li toki. "sina seli e moku li telo e ijo li pali e len li pona e tomo e supa e ale la sina ken awen lon tomo mi. sina wile e ijo ala."
"pona." meli lili pi walo lete li toki. "mi ken a." ni la ona li awen lon tomo ona.
ona li awen e pona tomo. open pi tenpo suno la ona li tawa nena li alasa e kiwen mani. tenpo pimeja la ona li kama sin. ni la moku ona li wile lon.
meli lili li lon taso lon tenpo suno ale. ni la jan lili pona li toki tawa ona e ni: "o awen sona e meli lawa. tenpo kama la ona li sona e lon sina. jan ala o ken kama lon insa."
taso pilin pi meli lawa la meli lili pi walo lete li moli. ona la ona li meli pi pona lukin ale lon tenpo sin. ona li tawa sinpin ona pi lukin sama li toki:
"sinpin pi lukin sama la
jan seme pi ma ale li pona lukin a?"
sinpin li toki:
"meli o, sina pona lukin a.
taso nena pi jan lili mute la
meli lili pi walo lete li lon a.
jan ala li pona lukin sama ona."
ona li pilin wawa tan ni: tenpo ale la sinpin pi lukin sama li toki lon. ona li sona e pali pi jan alasa tan ni: meli lili pi walo lete li awen lon.
ona li wile sona mute e ni: nasin seme la ona li ken moli e ona. meli lawa li pona lukin ala pi ma ale la pilin ike ona li awen lon. pini la ona li kama sona e wile pali ona. ona li kule e sinpin ona li kama jo e len pi meli esun suli. ni la jan ala li ken sona e ona.
len ni la ona li tawa nena mute tawa jan mute pi sijelo lili li kalama lon lupa. "mi esun e ijo pona. mani lili. mani lili a!"
meli lili pi walo lete li lukin lon lupa lili li kalama. "meli pona o, tenpo suno pona a. sina esun e seme?"
"ijo pona. ijo pi pona lukin." ona li toki. "linja len pi kule ale." ona li kama jo e ona pi len pona kule.
"meli suli pona o ken kama lon insa." meli lili pi walo lete li toki insa. ona li open e lupa li esun e linja len pona.
"jan lili o." meli suli li toki. "ike a. o kama. mi pana pona e linja len lon sina."
meli lili pi walo lete li sona ala e ike ona. ona li awen lon sinpin pi meli suli li ken e pana ona. taso meli suli li linja wawa e ona. ni la kon li weka tan meli lili pi walo lete. ona li tawa anpa sama jan moli.
"tenpo ni la mi pona lukin ale." meli lawa li toki tawa ona sama li tawa weka.
tenpo pimeja pi kama lili la jan lili mute li kama lon. ona li lukin e meli lili pona ona pi walo lete lon anpa. ona li tawa ala sama jan moli. ona li sewi e ona li lukin e ni: linja li pakala e ona. ni la ona li pakala e linja. ona li kama moku lili e kon li kama lon sin.
jan lili li kute e kama ike la ona li toki. "meli esun suli li meli lawa ike. o awen pona. mi ale li lon ala la jan ala o kama lon insa."
taso meli lawa li kama tawa tomo ona la ona li tawa sinpin pi lukin sama li toki:
"sinpin pi lukin sama la
jan seme pi ma ale li pona lukin a?"
ona li toki sama tenpo pini:
"meli o, sina pona lukin a.
taso nena pi jan lili mute la
meli lili pi walo lete li lon a.
jan ala li pona lukin sama ona."
ona li kute e ni la pilin ona li kama ike mute. ona li sona lon e lon sin pi meli lili. "taso tenpo ni la" ona li toki. "mi lukin pini e sina." sona pi wawa nasa ike la ona li pali e ilo moli pi linja lawa.
ona li len pi meli suli ante e ona sama. ona li tawa nena mute pi jan lili mute li kalama lon lupa. "mi esun e ijo pona. mani lili. mani lili a!"
meli lili pi walo lete li lukin e selo tomo li toki. "o weka. jan ala li ken kama lon insa."
"sina ken lukin." meli suli li toki li kama jo e ilo moli pi linja lawa.
ona li pona lukin mute tawa meli lili. ni la ona li open e lupa. ona li kama esun e ilo la meli suli li toki. "mi pona e linja lawa sina kepeken ilo ni."
meli lili pi walo lete li sona ala e ike ona. ona li ken e pali pi meli suli. ona li
pana e ilo lon linja lawa ona la wawa moli li kama lon. meli lili li tawa anpa.
"sina pona lukin ale." meli ike li toki. "taso tenpo ni la sina moli a!" ona li tawa weka.
pona la tenpo pimeja li lon poka. jan lili mute li kama lon tomo. ona li lukin e meli lili pi walo lete lon anpa sama jan moli. pilin ona la meli lawa li kama e ni. ona li lukin li kama jo e ilo moli pi linja lawa. ona li weka e ona la meli lili pi walo lete li kama lon li toki e ike pini. jan li toki sin tawa meli. jan ala o kama lon tomo.
tomo ona la meli lawa li tawa sinpin pi lukin sama li toki:
"sinpin pi lukin sama la
jan seme pi ma ale li pona lukin a?"
ona li toki sama tenpo pini:
"meli o, sina pona lukin a.
taso nena pi jan lili mute la
meli lili pi walo lete li lon a.
jan ala li pona lukin sama ona."
ona li kute e toki sinpin la sijelo ona li tawa wawa pi pilin utala. "meli lili pi walo lete o kama moli." ona li kalama. "moli ona li moli e mi la mi moli e ona!"
ni la ona li tawa tomo pi jan ante ala li kama lon e kili pi moli mute. selo ona li pona lukin. ona li walo pi poka loje. jan li lukin e ona la ona li wile e ona. taso jan li moku e ona la ona li kama moli.
kili li lon la meli li kule e sinpin ona li kama jo e len pi meli ma li tawa nena mute pi jan lili mute. ona li kalama lon lupa. meli lili pi walo lete li lukin lon lupa lili li toki. "jan ala li ken kama lon insa. jan lili mute li toki e ni tawa mi."
"pona." meli li toki. "mi wile weka e kili mi. mi pana e kili wan tawa sina."
"ala." meli lili pi walo lete li toki. "mi kama ala jo e ona."
"sina pilin ike tan moli anu seme?" meli suli li toki. "o lukin. mi tu e kili. sina moku e poka loje. mi moku e poka walo."
meli li pali pona e kili. ni la poka loje taso li kama e moli. meli lili pi walo lete li wile mute e kili pona. meli suli li moku e poka ona la meli lili li wile kin li kama jo e poka kili moli. ona li moku lili taso e ona la ona li kama moli li tawa anpa.
meli lawa li lukin pi pilin ike e ona li kalama tan musi li toki. "walo sama ko lete. loje sama telo sijelo. pimeja sama kiwen kasi pimeja! tenpo ni la jan lili mute li ken ala pini e lape sina!"
ona li toki tawa sinpin pi lukin sama lon tomo ona:
"sinpin pi lukin sama la
jan seme pi ma ale li pona lukin a?"
pini la ona li toki:
"meli lawa o, jan pi ma ale la sina pona lukin a!"
ni la pilin ona pi wile ike li pini pi mute ken ona.
jan lili mute li kama tawa tomo lon tenpo pimeja la ona li lukin e meli lili pi walo lete lon anpa. ona li pana ala e kon li moli. ona li sewi e ona li lukin lon tomo. ken la ilo moli li lon. ona li weka e linja len ona li pona e linja lawa ona li telo e ona li pana e telo nasa lon ona. taso ale ni li pona ala. ike la meli lili li moli li awen moli. ona li pana e ona lon supa pi poki moli. jan lili mute ale li pana e telo lukin lon tenpo suno mute tan moli ona.
ona li wile pana e sijelo ona lon ma. taso lukin la ona li moli ala. poka pi sinpin ona li awen loje. ona li toki. "mi ken ala pana e ona lon ma pimeja." ona li pali e poki moli pi kiwen kon. ni la jan li ken lukin e ona tan poka ale. ona li pana e ona lon poki li sitelen e nimi ona kepeken sitelen pi jelo mani li sitelen e ni: ona li meli lili pi jan lawa.
ona li pana e poki moli lon nena suli. tenpo ale la jan lili wan li awen lon li awen e ona. waso kin li kama li pana e telo lukin tan moli pi meli lili. waso wawa en waso pimeja en waso walo li kama.
meli lili pi walo lete li awen lon tenpo suli a lon poki moli. ona li ante ala. taso lukin la ona li lape. ona li walo sama ko lete li loje sama telo sijelo. linja lawa ona li pimeja sama kiwen kasi pimeja.
mije lili pi jan lawa a li kama lon ma kasi. ona li tawa tomo pi jan lili mute li wile awen lon tenpo pimeja. ona li lukin e poki moli lon nena e meli lili pi walo lete lon insa e nimi pi jelo mani lon poki.
ona li toki tawa jan lili mute. "o pana e poki moli tawa mi. mi pana e ijo pi wile sina tawa sina."
taso jan lili mute li toki. "sina pana e mani pi ma ale la mi pana ala e ona."
ni la ona li toki. "o pana e ona tan pona. mi wile mute lukin e meli lili pi walo lete. ona li mani mute tawa mi." toki ni la jan lili mute li pilin ike tan ona li pana e poki moli tawa ona.
mije lili pi jan lawa li weka e ona kepeken jan pali ona. ona li tawa anpa lon nena pi kasi moli. tawa wawa li weka e kili moli tan insa pi meli lili. ona li kama open e lukin ona li open e poki moli li kama sewi li lon sin.
"a. mi lon seme?" ona li kalama.
pilin pona la mije lili pi jan lawa li toki. "sina lon poka mi." ona li toki e pali pini ona tawa meli. "ijo ante ale la mi olin mute e sina. o kama lon poka mi tawa tomo lawa pi mama mi. ni la sina kama meli mi."
meli lili pi walo lete li wile li tawa lon poka ona. pona wawa la tenpo pi kama wan ona li kama. taso meli lawa ike kin li ken kama tawa tenpo ona. ona li len pona
e ona sama li tawa sinpin pi lukin sama li toki:
"sinpin pi lukin sama la
jan seme pi ma ale li pona lukin a?"
sinpin li toki:
"meli o, sina pona lukin a.
taso meli lawa lili li pona lukin mute a!"
ni la meli ike li pana wawa e toki ike. ona li ike mute la ona li sona ala e wile ona. open la ona li wile ala tawa tenpo ona pi kama wan. taso ona li pilin pona ala. ona li wile tawa meli lawa lili.
ona li tawa la ona li sona e meli lili pi walo lete. ona li tawa ala tan pilin utala tan pilin ike. jan li pana e poki noka kiwen lon seli li pana e ona tawa meli ike kepeken ilo jo. ona li kama e ni: meli ike li jo e poki kiwen seli lon noka ona li tawa musi tawa moli ona.
tenpo pini wan la jan pi pali pan li lon. ona li jo ala e mani mute. taso ona li jo e meli lili pi pona lukin. ona li kama toki tawa mije lawa. ona li wile suli lukin la ona li toki tawa ona e ni: "meli lili mi li ken pali e mani jelo tan linja pi kasi pan."
mije lawa li toki tawa jan pi pali pan. "pali ni li pona tawa mi. meli lili sina li sona lon la ona o kama lon tenpo suno kama tawa tomo lawa mi. mi wile sona e ken ona."
meli lili li kama tawa ona la ona li tawa tomo. tomo li jo ale e linja pi kasi pan. ona li pana e ilo sike tawa ona li toki. "o pali. tenpo suno kama la sina pali ala e mani tan linja ni la sina kama moli."
ni la ona li pini e tomo. insa la meli taso li lon. tomo ni la meli lili pi pali pan li awen. ona li sona ala a e wile pali ona. ona li sona ala a pali e mani tan linja kasi. ona li kama pilin ike mute li kama pana e telo tan lukin.
taso lupa li kama open. mije lili li kama lon li toki. "meli lili pi pali pan o, tenpo pimeja pona. sina pana e telo lukin tan seme?"
"a!" meli li toki. "mi wile pali e mani tan linja. taso mi sona ala pali e ona."
"mi pali e ona la" mije lili li toki. "sina pana e seme tawa mi?"
"linja mani mi pi anpa lawa." meli li toki.
mije lili li kama jo e linja mani li kama anpa lon sinpin pi ilo sike. ona li tawa sike li tawa sike li tawa sike. sike lili pi jo linja li jo ale. ona li pana e sike lili sin lon ilo. ona li tawa sike li tawa sike li tawa sike. sike lili nanpa tu li jo ale kin. ona li pali e ni tawa open pi tenpo suno kama. ona li pali e linja ale. sike lili jo ale li jo ale e mani.
tenpo pi kama suno la mije lawa li lon ni. ona li lukin e mani la ona li pilin pona a. taso ona li kama wile mute. ona li pana e meli lili pi jan pan tawa tomo ante. ona li jo ale e linja li suli mute. ona li toki e ni tawa ona: meli li wile awen lon la ona o pali e linja ale ni.
meli lili li sona ala e wile pali ona li pana e telo lukin. lupa li open lon tenpo sin. mije lili li kama li toki. "mi pali e mani tan linja la sina pana e seme tawa mi?"
"sike mani pi luka mi." meli li toki.
mije lili li kama jo e sike mani li tawa sike sin e ilo sike. open pi tenpo suno la ona li pali e mani suno tan linja ale.
mije lawa li lukin e ona la ona li pana wawa e pilin pona. taso ona li jo ala e mute mani pi wile ona. ona li pana e meli pi jan pan tawa tomo pi suli mute a. linja mute a li lon ona. mije li toki. "sina o pali e ni kin lon tenpo pimeja. sina pali e ona la sina kama meli mi." mije li toki insa: "ona li meli lili pi jan pan. taso ona li mani mute pi ma ale."
meli lili li lon taso la mije lili li kama lon tenpo sin li toki. "mi pali e linja la sina pana e seme tawa mi lon tenpo ni?"
"mi ken ala pana e ijo. mi jo e ijo ala." meli li toki.
"sina kama meli lawa la o pana e jan lili sina tawa mi."
"mi sona ala e ni: ni li kama ala kama?" meli lili pi jan pan li toki insa. ona li sona ala e nasin ante la ona li toki e ni tawa mije lili: ona li pana e jan lili ona tawa ona. ni la ona li pali pi tenpo sin e mani tan linja.
mije lawa li kama lon open pi tenpo suno la ona li lukin e ale pi wile ona. mije lawa en meli li kama wan. meli lili pi jan pan li kama meli lawa.
tenpo sike li kama pini la ona li pana e jan lili pi pona lukin li awen ala sona e mije lili. taso ona li kama lon tomo li toki. "tenpo ni la o pana e jan lili tawa mi."
meli lili li pilin ike wawa. ona li toki e ni tawa mije lili: ante la ona li ken jo e mani ale pi ma lawa.
taso mije lili li toki. "ala. ijo lon li suli mute tawa mi. mani pi ma ale li suli ala."
meli lawa li kama pana e telo tan lukin. ni la mije lili li pilin ike tan ona. "mi pana e tenpo suno tu wan tawa sina." ona li toki. "tenpo ni la sina kama sona e nimi mi la sina ken awen e jan lili sina."
ni la meli lawa li toki insa e nimi ale pi sona ona lon tenpo pimeja ni li pana e jan toki tawa ma ale tawa ni: ona li ken kama sona e nimi ale ante.
mije lili li kama lon tenpo suno kama la meli li open toki e nimi kapa e nimi mekijo e nimi pasa e nimi ale pi sona ona. taso nimi ale ni la mije lili li toki. "ni li nimi mi ala."
tenpo suno nanpa tu la ona li pana e jan toki tawa ma tomo tawa ni: ona li ken kama sona e nimi pi jan ni. ona li toki e nimi pi nasa mute tawa mije lili. "ken la nimi sina li kipenpi anu amewate anu nupan." taso ona li toki. "ni li nimi mi ala."
tenpo suno nanpa tu wan la jan toki li kama sin li toki. "mi kama ala sona e nimi sin. taso mi kama tawa nena suli lon pini pi ma kasi. ni la soweli alasa en soweli lili li utala ala. mi lukin e tomo lili. sinpin tomo la seli li lon. poka seli la mije lili li tawa. ona li tawa sewi li tawa anpa lon noka wan li kalama:
"ni la mi seli e moku. kama la mi seli e telo.
tenpo kama la mi kama jo e jan lili pi meli lawa!
a pona. jan ale li awen
sona ala e nimi mi kunpesisen!"
meli lawa li kute e nimi ni la ona li pilin pona mute! mije lili li kama li toki. "meli lawa o, nimi mi li seme?" ona li toki:
"nimi sina li kun anu seme?"
"ala."
"nimi sina li an anu seme?"
"ala."
"ken la nimi sina li kunpesisen."
ken la nimi sina li kunpesisen
"kon ike li toki e ni tawa sina! kon ike li toki e ni tawa sina!" mije lili li kalama. pilin utala la ona li noka wawa e ma. ni la noka ale ona li kama awen lon ma. pilin utala wawa la ona li weka wawa e noka ona li tu e sijelo ona.
meli lili pi kasi loje pakala
meli lili pi kasi loje pakala
tenpo pi pini mute la mije lawa en meli lawa li lon. tenpo suno ale la ona li toki. "a mi wile a e jan lili!" taso tenpo ala la ona li jo e ona.
tenpo wan la meli lawa li telo e ona sama la akesi li kama tan telo tawa ma li toki tawa ona. "wile sina o kama lon. tenpo sike kama la sina kama jo e meli lili."
toki akesi li kama lon. meli lawa li kama jo e meli lili. ona li pona lukin mute. ni la mije lawa li pilin pi pona mute li kama e tenpo moku suli. ona li kama e jan pi kulupu mama ona e jan pona ona e jan pi sona ona e meli sona a tawa ni: ona li ken pona tawa jan lili. meli sona mute li lon. taso mije lawa li jo ala e sike moku mani pi mute pona. ni la meli wan li ken ala kama.
ona li lawa pona e tenpo moku. ona li kama pini la meli sona li pana e ijo pi wawa sewi tawa jan sin. meli wan li pana e pali pona. meli ante li pana e pona lukin. meli ante li pana e mani. sama la meli ale ante li pana e ijo pi pona mute ale.
meli mute li pana e ijo ona. meli wan taso li wile pana. taso meli wan weka li kama. jan lawa li kama ala e ona la ona li wile ike tawa ona. ona li toki ala tawa jan li lukin ala e jan. ona li kalama suli. "meli pi jan lawa li kama suli lili la ona li pakala e luka ona lon palisa pi jo linja li kama moli." ona li toki ala e nimi ante li tawa sike li kama weka tan tomo.
ona ale li pilin wawa. taso meli pini li awen pana ala e wile pona ona. ona li kama lon sinpin. ona li ken ala weka e toki ike. ona li ken taso lili e wawa ona. ni la ona li toki. "meli lawa lili li kama moli ala. taso ona li kama lape lon tenpo sike mute."
mije lawa li wile weka e jan lili ona tan pakala la ona li toki lawa e ni: palisa ale pi jo linja o kama pakala lon seli. tenpo sama la ijo pi meli sona li kama lon meli lili. ona li pona lukin li pali pona li pilin pona li sona pona. jan li lukin e ona la ona li kama olin e ona.
tenpo suno ni pi kama suli lili la mije lawa en meli lawa li lon ala. meli lili taso li lon tomo lawa. ni la ona li tawa tomo ale li lukin pi wile ona lon insa. pini la ona li kama lon tomo palisa suli. ona li kama sewi lon nasin sike pi tawa sewi li kama lon
lupa lili. ilo open pi pakala lili li lon. ona li tawa e ona la lupa li kama open. tomo lili ni la meli pi suli mute li lon li sike e linja kepeken palisa pi jo len.
"meli suli o, tenpo suno pona." meli lili pi jan lawa li toki. "sina pali e seme?"
"mi sike." meli suli li toki li tawa e lawa ona.
"ijo sike ni li seme?" meli lili li toki. ona li kama jo e palisa pi jo len li wile sike kin. ona li luka lili e palisa. taso toki wawa li kama lon. ona li pakala e luka ona lon palisa.
tenpo ni pi pakala ona la ona li tawa anpa lon supa li lape wawa. lape ni li kama lon tomo lawa ale.
mije lawa en meli lawa li kama tawa tomo tawa tomo open suli li kama lape. jan ale pi tomo lawa li kama lape. sama la soweli tawa li kama lape lon tomo ona. soweli pona lon ma poka en waso lon supa sewi en pipi lili lon sinpin li kama lape. seli kin lon poki seli li kama kalama lili li kama lape. seli moku li kama pini. jan pi pali moku li wile utala luka e jan lili pali tan pakala ona. taso ona li kama lape. tawa kon li pini. kasi pi sinpin tomo la lipu ala li tawa.
selo tomo la selo pi kasi pakala li kama lon. tenpo sike ale la ona li kama suli. pini la ona li kama poki ale e tomo lawa. jan li ken ala lukin e ale ni e len ma pi sewi tomo ala a.
ma ale la jan li toki e toki ni pi meli lili lawa. ona li pana e nimi "meli lili lape pi kasi loje pakala" tawa ona. tenpo mute la jan lili pi jan lawa li kama li wile tawa lon selo pi kasi pakala. taso ona li ken ala a. kasi pakala li awen wawa sama luka. jan lili li kama awen lon ona li ken ala weka li moli ike.
tenpo sike suli mute li kama pini la mije lili pi jan lawa li kama lon tenpo sin. ona li kute e toki pi jan suli. toki ona li selo pi kasi pakala li lon. insa la tomo lawa li lon. insa pi tomo lawa la meli pona pi kasi loje pakala li lape lon tenpo sike mute. sama la jan lawa en jan pali ale ona li lape. ona li kute e ni tan mama mama ona: jan lili mute pi jan lawa li wile tawa insa. taso ona li awen lon kasi pakala li moli ike.
jan lili li toki. "mi pilin ike ala. mi tawa. mi lukin e meli pona pi kasi loje pakala." jan suli li wile ante e pilin ona. taso ona li kute ala e nimi ona.
tenpo ni la tenpo sike mute li kama pini. tenpo ni la meli pi kasi loje pakala o pini e lape ona. jan lili pi jan lawa li kama lon poka pi selo kasi la ona li kama kasi kule suli pona. ona li tawa li ken e tawa ona pi pakala ala. ona li tawa poka ante la selo li pini lon monsi ona.
ma sinpin pi tomo lawa la ona li lukin e soweli tawa lape e soweli pona lape lon anpa. sewi tomo la lawa waso li lon anpa pi luka ona. ona li tawa insa tomo la pipi li lape lon sinpin. tomo pi pali moku la luka pi jan moku li lon poka pi jan lili pali. meli pali li lon poka pi waso pimeja.
ona li awen tawa. tomo open suli la ona li lukin e jan pali lape ale. poka pi supa lawa la mije lawa en meli lawa li lape.
ona li awen tawa a. kalama ala li lon la jan li ken kute e kalama pi pana kon. pini la ona li kama tawa tomo palisa li open e lupa pi tomo lili. ni la meli lili pi kasi loje pakala li lape. ona li pona lukin mute. mije li wile lukin taso e ona. ona li kama anpa li uta e ona. ona li uta e ona la meli lili pi kasi loje pakala li open e lukin ona li kama lon li lukin suwi e mije.
ona li tawa anpa lon poka sama. mije lawa en meli lawa en jan pali ale li kama lon li lukin pi pilin pona e ona sama. soweli tawa ma li kama sewi li tawa. soweli pona li kama sewi li tawa e linja monsi ona. waso pi sewi tomo li weka e lawa ona tan anpa luka ona li lukin lon sike li tawa ma. pipi sinpin li tawa lon tenpo sin. seli pi tomo moku li kama wawa li seli e moku. jan pi pali moku li luka wawa e jan lili pali. ni la ona li kalama. meli pali li pali e waso tawa moku.
mije lili pi jan lawa en meli lili pi kasi loje pakala li kama wan. tenpo pi kama wan ona li pona mute. ona li awen pona lon tenpo suno ale ona.
tenpo pini wan la mije en meli li lon. ona li wile e jan lili lon tenpo suli. wile meli la sewi li pana e ona.
tomo pi jan ni la lupa lili li lon monsi. ni la jan li ken lukin e ma kasi pona. ona li jo e kasi kule pi pona lukin a e kasi moku lili. taso sinpin suli li lon selo ona. jan ala li wile tawa insa ona tan ni: meli pi wawa nasa li lawa e ona. ona li wawa mute. ma ale la ona li ike.
tenpo suno wan la meli li awen lon poka lupa li lukin anpa e ma kasi. ona li lukin e kasi moku pi pona mute. nimi ona pi toki tosi li kapunse. ona li pona lukin li laso. meli li wile suli e ona.
wile ona li kama suli lon tenpo suno ale. sona ona la ona li ken ala kama jo e ona. ni la ona li pilin ike. selo ona li kama walo jaki.
mije ona li pilin ike tan ni li toki tawa ona. "seme li kama e jaki sina?"
"a." ona li toki. "mi ken ala kama jo e kasi pona pi ma kasi ni la mi kama moli."
mije pi olin ona li toki insa: "mi wile ala e moli ona. mi o kama jo e kasi tawa ona."
tenpo pi pimeja lili la ona li tawa lon sewi sinpin tawa ma kasi pi meli wawa li kama jo wawa e kasi pona li pana e ona tawa meli ona. meli li pali moku e ona li moku pi pilin pona mute e ona.
ona li pona mute a tawa meli. ni la meli li wile e mute suli a lon tenpo suno kama. ona li wile pilin pona la mije ona o tawa anpa sin tawa ma kasi. ni la ona li tawa anpa sin lon tenpo pimeja. taso ona li kama lon ma kasi la ona li pilin ike mute tan ni: meli pi wawa nasa li lon sinpin ona.
"ike tawa sina." ona li toki pi pilin utala. "sina kama anpa tawa ma kasi mi li kama jo ike e kasi mi. sina o kama pakala tan ni!"
"a." mije li toki. "o pona o utala ala! mi wile e ni. meli mi li lukin e kasi sina lon lupa li wile pi suli mute a. ona li kama moku ala e ona la ona li kama moli."
meli pi wawa nasa li kama pilin utala ala. "ni li lon la sina ken jo e kasi ni. taso mi wile e ijo wan. sina o pana e jan lili pi meli sina. mi mama pona e ona."
pilin ike ona la mije li ken e ni. meli li pana e meli lili la meli pi wawa nasa li kama a li nimi kapunse e ona li jo weka e ona.
meli kapunse li kama pona lukin mute a. ona li kama suli lili la meli pi wawa nasa li poki e ona lon tomo suli lon ma pi kasi suli. nasin pi kama sewi li lon ala. lupa lili taso li lon sewi. meli pi wawa nasa li wile kama lon insa la ona li awen lon anpa li kalama:
"meli kapunse o
anpa e linja lawa sina."
meli kapunse li jo e linja lawa suli pona sama kiwen mani jelo. ona li kute e kalama pi meli wawa la ona li pana e linja ona lon palisa lon sewi lupa. ni la linja lawa ona li tawa anpa mute. meli wawa li kama sewi kepeken ona.
sike suno li kama pini la mije lili pi jan lawa li tawa lon ma pi kasi suli li tawa lon poka pi tomo suli. ona li kute e kalama musi uta pona li awen kute. ni li tan meli kapunse. ona li lon taso la ona li pana pona e kalama uta ona.
mije lili pi jan lawa li wile tawa ona lon sewi. taso ona li lukin ala e lupa lon anpa. ona li tawa tomo ona. taso kalama musi li pona mute tawa ona. ni la ona li tawa ma kasi lon tenpo suno ale li kute e ona.
ona li awen lon poka pi kasi suli la ona li lukin e meli pi wawa nasa li kute e toki ona:
"meli kapunse o
anpa e linja lawa sina."
ni la meli kapunse li anpa e linja lawa ona. meli wawa li tawa sewi tawa ona.
"ni li nasin pi kama sewi la mi o kepeken ona." mije li toki.
tenpo pimeja kama la ona li tawa tomo suli li kalama:
"meli kapunse o anpa e linja lawa sina."
linja lawa li kama anpa. mije li tawa sewi.
open la meli kapunse li pilin ike mute tan kama mije. tenpo ala la ona li lukin e ona. taso mije lili pi jan lawa li toki tawa ona sama jan pona. toki mije la pilin ona li kama pona a tan meli. ona li wile lukin e ona.
pilin ike pi meli kapunse li weka. mije li wile mije ona. lukin la ona li pona. ni la ona li toki insa: "ona li olin pona e mi sama ala mama kote." ni la ona li wile kin.
ona li toki kin. "mi wile tawa lon poka sina. taso nasin seme la mi ken kama anpa? sina kama lon tenpo sin la o jo e linja. mi pali e supa pi kama anpa kepeken ona. ona li pini la mi ken kama anpa. sina ken weka e mi kepeken soweli tawa sina."
toki ona la mije li kama lon tenpo pimeja ale tan ni: meli pi wawa nasa li kama lon tenpo suno. meli wawa li sona ala e ni. taso tenpo wan la meli kapunse li toki tawa ona. "mama kote o, tan seme la sina suli mute? sina la mije lili pi jan lawa li suli ala. ona
la mi wile ala e pali mute. tenpo kama la ona li lon ni."
"a jan lili ike o!" meli wawa li kalama. "mi kute e seme tan sina? pilin mi la sina weka tan ma ale. taso ni li lon ala a!"
pilin utala ona la ona li jo wawa e linja lawa pi meli kapunse li lili e ona kepeken ilo pi tu linja. linja lawa pona li awen lon anpa. ike mute ona la ona li pana e jan kapunse tawa ma pi telo ala. ni la ona li awen li pilin ike.
taso tenpo suno ni la meli pi wawa nasa li pana e linja pi weka lawa lon palisa pi sewi lupa. mije pi jan lawa li kama li kalama:
"meli kapunse o
anpa e linja lawa sina."
meli wawa li anpa e linja.
mije pi jan lawa li kama sewi. ona li lukin ala e meli olin kapunse ona lon sewi. taso ona li lukin e meli pi wawa nasa. ona li lukin pi sinpin ike e ona.
"a a!" ona li kalama. "sina wile e meli sina. taso waso pona li lon ala tomo ona li kalama musi ala. soweli alasa li jo e ona li utala kin e sina. meli kapunse li weka! tenpo kama ala la sina lukin e ona!"
mije pi jan lawa li pilin pi ike mute li kama anpa tan tomo. ona li moli ala. taso ona li kama anpa lon palisa kasi. palisa li utala e lukin ona. ona li tawa pi lukin ala lon ma kasi li moku taso e kili lili li pilin ike taso tan weka pi meli olin ona.
ni la ona li tawa pi pilin ike lon sike suno mute li kama lon ma pi telo ala lon poka pi meli kapunse. ona li kute e kalama pi sona ona li tawa ona. ona li kama lon poka la meli kapunse li sona e ona li pana e telo tan lukin. telo ona li telo e lukin mije li pona e lukin ona. ona li ken lukin sin.
ona tu li tawa ma lawa ona li awen pi pilin pona lon tenpo suli.
jan kense en jan kete
jan kense en jan kete
sinpin pi ma kasi suli la jan pi pali kasi en meli ona en jan lili tu ona li lon. nimi pi mije lili li kense. nimi pi meli lili li kete. ona li jo e moku lili. weka moku li lon ma la ona li ken ala kama jo e pan pi tenpo suno ale.
mije li toki insa e ni lon tenpo pimeja lon supa li tawa tan pilin ike. ona li toki tawa meli ona. "mi kama seme? nasin seme la mi ken pana e moku tawa jan lili mi? mi jo ala a e moku tawa mi tu a."
"mije mi o." meli li toki. "tenpo suno kama la mi pana e jan lili tawa ma kasi tawa ma pi kasi mute. ni la mi pali e seli. mi pana e pan wan tawa ona. mi tawa weka li pali. ona li ken ala kama lukin e nasin tomo. ona li weka tan mi."
"ala." mije li toki. "meli o, mi pali ala e ni. mi ken ala weka e jan lili mi tawa ma kasi. soweli ike li kama li pakala e ona."
"sina nasa a!" ona li toki. "ni la mi mute li kama moli tan wile moku. sina wile pali e poki moli mi."
mije li wile ala la meli li toki tawa ona tawa ni: ona li wile. "taso mi awen pilin ike tan jan lili." mije li toki.
jan lili tu li ken ala lape tan wile moku li kute e toki meli tawa mama mije ona.
jan kete li pana e telo tan lukin li toki tawa jan kense. "tenpo ni la ale mi li pini."
"jan kete o kalama ala." jan kense li toki. "o pilin ike ala. mi kama lukin e nasin pi awen pona."
jan suli li kama lape la jan kense li kama sewi li kama jo e len lili ona li open e lupa lon anpa li tawa selo tomo. mun li suno wawa. kiwen lili walo pi sinpin tomo li kama pana e suno sama mani. jan kense li kama anpa li kama jo e mute pi ken jo lon poki lili pi len ona.
ona li tawa jan kete lon tenpo sin li toki. "meli sama lili mi o pilin pona. o lape pona. sewi li weka ala e mi." sin la ona li kama anpa lon supa lape ona.
tenpo suno li open. taso suno li kama sewi ala. meli li kama li pini e lape
pi jan lili tu li toki. "jan ike pi wile pali ala o kama lon. mi tawa ma kasi li kama jo e kiwen kasi."
ona li pana e pan lili tawa ona li toki. "ni li moku sina. o moku ale ala e ona. sina kama jo taso e ni."
jan kete li kama jo e pan lon len sinpin ona. jan kense li jo e kiwen lon poki len ona. ona ale li tawa lon nasin pi ma kasi. ona li tawa pi tenpo lili la jan kense li awen lili li lukin lon monsi. ona li pali e ni lon tenpo mute li pana e kiwen walo lili tan poki len ona tawa nasin.
ona li kama lon insa pi ma kasi la mama mije li toki. "jan lili o kulupu e kiwen kasi. mi pali e seli tawa ni: sina lete ala."
jan jan kense en jan kete li kulupu e kiwen kasi lon nena lili. mama li seli e kiwen kasi. seli li kama suli la meli li toki. "jan lili o kama anpa lon poka seli o lape. mi tawa ma kasi li kama jo e kiwen kasi. mi pini la mi kama sin li kama jo e sina.
jan jan kense en jan kete li kama anpa lon poka seli. insa pi tenpo suno li kama la ona tu li moku lili e pan. ona li kute e kalama pi ilo kasi la ona li pilin e ni: mama ona li lon poka. taso ona li ilo kasi ala. mama ona li pana e palisa kasi lon kasi moli. kon li tawa e ona. jan lili li awen lon ni lon tenpo suli la lukin ona li kama pini tan wile lape. ona li kama lape wawa.
lape ona li pini la tenpo pimeja a li lon. jan kete li pana e telo tan lukin li toki. "tenpo ni la mi tawa tan ma kasi kepeken nasin seme?"
taso jan kense li toki pona tawa ona. "o awen. mun li kama sewi la mi ken lukin e nasin."
mun li kama sewi ale la jan kense li kama jo e luka pi meli sama lili ona li tawa lon nasin pi kiwen lili suno sama mani sin.
ona li tawa lon tenpo pimeja ale. open pi tenpo suno la ona li kama lon tomo pi mama ona. ona li kalama lon lupa. meli li open e ona li lukin e jan kense e jan kete la ona li toki. "jan lili ike o sina lape mute lon ma kasi. pilin mi la sina kama ala lon tenpo sin!"
taso mama mije li kalama tan pilin pona. ona li weka e ona la ona li pilin ike mute.
tenpo pi kama lili la weka moku li kama sin lon ma ale. jan lili li kute e toki pi mama meli ona tawa mama mije ona: "tenpo sin la moku ale li pini. mi jo taso e pan lili wan. ni li pini la ale li pini. jan lili o tawa. mi weka mute e ona tawa ma kasi. ni la ona li ken ala sona e nasin weka. nasin ante ala la mi ken awen e mi!"
mije li pilin ike mute. ona li toki insa. "pona la sina en jan lili sina a li moku e pan lili awen!" taso meli li kute ala e toki ona. ante la ona li toki utala li toki ike tawa ona. taso sama tenpo pini la ona li pali e ni lon tenpo ni.
jan lili li awen lon li kute e toki. jan suli li lape la jan kense li kama sewi sin li wile kama jo e kiwen lili. taso meli li pini e lupa. jan kense li ken ala tawa selo tomo. ona
li toki pona tawa meli sama lili ona. "o pana ala e telo lukin. jan kete o kama lape pi kalama lili. sewi pona li pana e pona tawa mi."
open pi tenpo suno la meli li kama li weka e jan lili tan supa lape ona. ona li pana e pan lili tawa ona. taso ona li lili mute a. nasin pi ma kasi la jan kense li pakala e pan ona. tenpo mute la ona li awen lili li pana lili e pan pakala lon nasin.
meli li awen lawa e jan lili tawa insa pi ma kasi. tenpo ala la ona li lon ma ni pi ma kasi. meli li pali sin e seli suli li toki. "jan lili o awen lon ni. sina wile lape la sina ken lape lili. mi tawa ma kasi li kama jo e kiwen kasi. mi pini lon tenpo pimeja la mi kama tawa sina.
insa pi tenpo suno la jan kense en jan kete li moku e pan pi jan kete tan ni: jan kete li pana e ona lon nasin. ona li kama lape. tenpo pimeja li kama. taso jan ala li kama tawa jan lili.
ona li awen lape tawa tenpo pi pimeja mute. jan kense li toki pona tawa meli sama lili ona. "jan kete o awen. mun li kama sewi la mi lukin e pan lon nasin. ni la mi sona sin e nasin tawa tomo mi."
mun li kama la ona li tawa. taso ona li lukin e pan ala. waso mute pi ma kasi ni li kama jo ale e ona. jan kense li toki tawa jan kete. "mi kama lukin e nasin." taso ona li lukin ala e ona.
ona li tawa lon tenpo pimeja ale lon tenpo suno kama ale tan open pi tenpo suno tawa tenpo pimeja. taso ona li kama weka ala tan ma kasi. ona li wile moku mute tan ni: ona li moku mute ala. ona li moku taso e kili tu pi lili mute lon ma. ona li pilin mute pi wawa ala la ona li kama anpa lon poka kasi li kama lape.
tenpo pi pini mute la ona li kama weka tan tomo pi mama ona. ona li kama tawa lon tenpo sin. taso tenpo ale la ona li tawa insa a pi ma kasi. jan pona li kama ala la ona li moli tan wile moku tan weka wawa.
insa pi tenpo suno la ona li lukin e waso pona pi walo lete lon palisa kasi. ona li kalama musi pona a. ni la ona li awen li kute e ona. ona li pini e kalama musi ona la ona li tawa e luka ona li tawa weka. ona li tawa lon monsi ona tawa tomo lili. supa sewi tomo la waso li awen.
ona li kama lon poka pi tomo lili la ona li lukin e ni: sinpin li pan. pan suwi li lon poka ale. kiwen lupa li kiwen suwi pi kule kon.
"mi moku pona e ni." jan kense li toki. "mi moku e supa sewi. jan kete o, sina ken moku e kiwen pi lupa lukin. ona li suwi tawa uta."
jan kense li pakala lili e supa sewi li wile uta e ona. jan kete li tawa lupa lukin li moku lili e selo lupa. kalama lili li kama tan tomo:
"moku! moku lili!
seme li moku e tomo mi?"
taso jan lili li awen moku. jan kense la supa sewi li pona tawa uta. ni la ona li pakala
suli e ona. jan kete li kama jo e sike wan ale pi kiwen lupa li kama anpa li pilin pona tan ona.
lupa sinpin li kama open. meli pi suli mute li kama kepeken palisa tawa. jan kense en jan kete li pilin ike mute. ijo pi 
meli suli li tawa pona e lawa ona li toki. "jan lili pona o, jan seme li pana e sina lon ni? o kama lon insa. pakala ala li kama tawa sina."
ona li kama jo e luka ona li lawa e ona tawa insa pi tomo lili ona. ona li pana e moku pona lon sinpin ona. telo mama en pan lipu suwi en kili li lon. ona li pini la meli li len e supa lape lili pona tu kepeken len walo pona. jan kense en jan kete li kama anpa lon ona. pilin ona la ona li lon sewi.
taso pona pi meli suli li lon ala. lon la ona li jan ike pi wawa nasa. ona li awen tan jan lili. ona li pali e tomo pan lili tawa ni: ona li kama lon poka. jan lili li kama tawa ona la meli li moli e ona li seli e ona li moku e ona. tenpo suno ni li tenpo suno pi moku suli tawa ona.
lukin pi jan wawa nasa li loje. ona li ken ala lukin pona. taso ona li ken pilin pona e kon sama soweli. jan li kama lon poka la ona li sona. jan kense en jan kete li kama tawa ma poka ona la ona li kalama ike tan pilin pona li toki ike. "mi jo e ona. ona li tawa weka lon tenpo sin ala!"
jan lili li awen lape lon open pi tenpo suno la meli li lon. ona li lukin e ni: ona tu li lape pona li pona lukin. poka sinpin pi ona tu li suli li loje. ona li toki tawa ona sama. "ni li moku pona a!"
ona li kama jo wawa e jan kense kepeken luka jaki ona li pana e ona tawa tomo soweli lili li pini e lupa. ona li ken kalama. kalama li pona ala e ona!
ona li tawa jan kete li tawa e ona tawa ni: ona li kama lon. meli li kalama. "ijo ike o kama lon. o kama jo e telo. o seli e ijo pona tawa jan sama sina. ona li lon tomo soweli lon selo tomo. ona o kama suli. ona li suli la mi moku e ona."
jan kete li pana wawa e telo tan lukin. taso ni li kama e ala. meli pi wawa nasa li lawa e ona.
ona li pali e moku pi pona mute tawa jan kense. jan kete li kama jo taso e selo kiwen kala. open pi tenpo suno ale la meli li tawa tomo soweli lili li kalama. "jan kense o pana e luka sina. mi wile sona e ni: sina kama ala kama suli?"
tenpo esun mute li kama pini la ona li pilin ike mute tan awen. "jan kete o!" ona li kama tawa meli lili. "o tawa. o kama jo e telo. jan kense li suli anu lili la mi moli e ona li seli e ona lon tenpo suno kama.
a! ona li kama jo e telo la meli sama lili li pana wawa e pilin ike. telo lukin li tawa anpa wawa lon poka sinpin ona. "sewi o pona tawa mi." ona li kalama. "soweli pi ma kasi li moku e mi la mi tu li moli lon poka sama!"
"o pini e kalama ni." meli suli li toki. "ale ni li pona ala a tawa sina."
open pi tenpo suno la jan kete li wile tawa selo li wile pana e poki suli telo
lon sewi li wile seli e ona.
"tenpo nanpa wan la mi kepeken ilo seli." meli suli li toki. "mi seli e ilo seli li pali e ko pan." ona li pana wawa e jan kete tawa ilo seli. linja seli li tawa wawa tan insa.
"o tawa insa." meli pi wawa nasa li toki. "o pilin e seli ona. ona li seli pona anu seme? ona li pona la mi ken pana e pan lon insa." jan kete li tawa insa la meli li wile pini e ilo seli li wile moku kin e jan kete.
taso jan kete li sona e wile ona. ona li tawa ala insa. "sina nasa a." meli suli li toki. "lupa li suli. o lukin. mi a ken tawa insa!" ona li tawa li pana e lawa ona lon insa. taso ona li tawa anpa li tawa insa pi ilo seli li kama moli tan seli.
wawa la jan kete li tawa jan kense li open e tomo lili ona li kalama. "jan kense o, mi awen a! meli suli pi wawa nasa li moli!"
lupa li kama open la jan kense li kama lon selo sama waso tan poki ona. ona li kalama pi pilin pona li sike luka e ona sama li tawa musi li uta e ona sama. ona li wile ala pilin ike tan meli wawa la ona li tawa tomo ona. poka ale la poki pi mani mute li lon.
"kiwen lili la ni li pona mute a!" jan kense li toki li pana ale e ona lon poki len ona.
jan kete li toki. "mi kin wile kama jo e ijo." ona li pana ale e ijo lon len ona.
"taso tenpo ni la mi weka." jan kense li toki. "mi wile weka tan ma kasi pi meli wawa."
ona li tawa lon tenpo la ona li kama lon poka pi telo suli. "mi ken ala tawa poka ante." jan kense li toki. "mi lukin ala e nasin pi sewi telo."
"tomo telo ala kin li lon." jan kete li toki. "taso waso walo li tawa lon ni. mi toki tawa ona la ona li pana e mi tawa poka ante." ona li kalama:
"waso lili o kute e mi.
jan kense en jan kete li awen lon ni.
nasin li lon ala ni la
o jo e mi lon monsi walo sina."
waso li kama tawa ona. jan kense li kama anpa lon monsi ona li wile e ni: jan sama ona li kama anpa lon poka ona. "ala." jan kete li toki. "ni li suli mute tawa waso. ona li ken jo e mi wan lon tenpo tu.
waso pona lili li pali e ni. ona li awen pona lon poka ante la ona li tawa lili. ona li kama sona e poka ni pi ma kasi. ona li lukin e tomo pi mama ona lon weka. wawa la ona li tawa insa li tawa luka pi mama mije ona. jan lili li weka la mije li pilin pona ala a. meli a li moli.
jan kete li weka ale e mani mute tan len ona. jan kense li weka lili e ona tan poki len ona. ni la mani li kama mute. ike ale li pini. ona li awen lon pi pona ale.
meli lili pi len lawa loje
meli lili pi len lawa loje
tenpo pini wan la meli suwi lili li lon. jan ale li olin e ona. mama meli pi mama ona li olin mute e ona. ona li pana e ale tawa meli lili!
tenpo wan la ona li pana e len lawa loje pona. ona li pona mute tawa meli. ona li kepeken ona lon tenpo ale. ni la ona li meli lili pi len lawa loje.
tenpo suno wan la mama ona li toki tawa ona. "meli lili pi len lawa loje o kama. mi jo e pan suwi e poki pi telo kili nasa. o pana e ona tawa mama mama sina. ona li pilin jaki li wawa lili. ni li pona e ona. lete li awen la o tawa. o tawa pona pi kalama ala. o weka ala tan nasin. ante la sina ken pakala e poki. ni la mama mama li kama jo e ala! sina tawa tomo ona la o toki e ni tawa ona: tenpo suno pona a!"
"mi ken." meli lili pi len lawa loje li toki tawa mama ona.
tomo pi mama mama li lon ma kasi lon weka pi ma tomo. meli lili pi len lawa loje li kama lon ma kasi la ona li lukin e soweli ike. meli lili li sona ala e ike soweli li pilin ike ala tan ona.
"meli lili pi len lawa loje o, tenpo suno pona." ona li toki.
"soweli o, pona tawa sina."
"meli lili o, sina tawa seme lon open a pi tenpo suno?"
"tawa tomo pi mama mama mi."
"seme li lon poki sina?"
"pan suwi en telo kili nasa. tenpo suno pini la mi pali e moku pona tawa mama mama mi. ona li pona e jaki ona."
"meli lili o, tomo pi mama mama sina li lon seme?"
"lon ma kasi. tomo ona li lon anpa pi kasi suli mute. kasi kili li lon anpa. sina o sona e ona." meli lili pi len lawa loje li toki.
soweli ike li toki insa: "a sijelo ko pona. uta mi li jo pona e ona. meli suli li pona moku. taso meli lili ni li pona mute a. mi wile pali sona. ni la mi ken kama jo e ona tu."
ona li tawa pi tenpo lili lon poka pi meli lili li toki: "meli lili pi len lawa loje o,
kasi kule pona pi poka ni li pona lukin mute. o lukin e ona. o kute kin e kalama suwi pi waso lili. lukin la sina tawa pi pilin ike. taso ale pi ma kasi li pona a."
meli lili pi len lawa loje li lukin sewi li lukin e suno tawa lon kasi suli e kasi kule lon poka ale li toki insa: "ken la mi pana e kulupu lili pi kasi kule tawa mama mama. ni li pona kin tawa ona. tenpo suno li awen sin. mi awen ken kama lon tenpo pona.
ni la ona li weka tan nasin tawa ma kasi li alasa e kasi kule. ona li lukin e kasi pona la ona li kama lukin e kasi ante pi pona mute li tawa ona. ni la ona li kama tawa insa a pi ma kasi.
tenpo sama la soweli ike li tawa tomo pi mama mama li kalama lon lupa.
"seme li lon?"
"meli lili pi len lawa loje." soweli li toki. "ona li jo e pan suwi e telo kili nasa. o open e lupa."
"sina ken open e ona." mama mama li kalama. "mi wawa ala li ken ala kama sewi."
soweli li open e lupa. kalama ala la ona li tawa supa lape ona li moku e mama mama. ona li kama jo e len ona e len lawa ona li kama anpa lon supa li len e supa.
meli lili pi len lawa loje li kama jo e kasi kule. ona li kama jo e mute suli la ona li awen sona e mama mama ona li tawa ona.
ona li lukin e lupa tomo open. ni li nasa tawa ona. ona li tawa insa tomo la ona li pilin nasa mute li toki tawa ona sama. "a! mi pilin nasa a lon tenpo suno ni. tenpo ante la mi pilin pona lon poka pi mama mama."
ona li kalama. "tenpo suno pona a." taso kalama ala li kama. ona li tawa supa li tawa e len sinpin. ni la mama mama ona li lon. len lawa ona li len mute e sinpin ona. ona li nasa lukin.
"a! mama mama o." meli li toki. "kute sina li suli a!"
"ni la mi ken kute pona e sina, meli lili mi o." ona li toki.
"taso mama mama o, lukin sina li suli a!" ona li toki.
"ni la mi ken lukin pona e sina, olin mi o."
"taso mama mama o, luka sina li suli a!"
"ni la mi ken sike luka pona e sina"
"a! taso mama mama o, uta sina li suli ike a!"
"ni la mi ken moku pona e sina!" ona li toki e ni la ona li tawa wawa tan supa li moku ale e meli lili.
soweli li moku pona la ona li tawa supa lon tenpo sin li kama lape li kalama lape wawa. jan alasa li tawa lon poka tomo li toki insa. "meli suli li kalama wawa a! ona li pona ala pona?"
ni la ona li tawa tomo ona. ona li kama lon poka supa la ona li lukin e soweli lon ona. "soweli ike o, mi lukin e sina!" ona li toki. "tenpo suli la mi alasa e sina!"
ona li wile pakala e ona. taso ona li pilin e ni: soweli li moku e mama mama. ona li ken awen e ona. ni la ona li pakala ala e soweli. taso ona li kama jo e ilo li open e insa pi soweli lape.
ona li open lili e ona la ona li lukin e len lawa loje. ona li awen open e ona la meli lili li kama lon li pana e telo tan lukin. "a! mi pilin ike a! pimeja a li lon insa soweli!"
mama mama suli li kama lon kin. taso ona li ken ala moku pona e kon.
meli lili li tawa wawa li kama jo e kiwen suli li pana e ona lon insa soweli. lape ona li pini la ona li wile tawa weka. taso kiwen li suli mute. ni la ona li tawa anpa li kama moli.
ona mute li pilin pona. jan alasa li weka e selo soweli li jo e ona li tawa tomo ona. mama mama li moku e pan suwi e telo kili nasa li kama wawa sin.
taso meli lili pi len lawa loje li toki insa tawa ona sama. "lon ale mi la mi o weka ala tan nasin tawa ma kasi. mi kute e mama mi."
meli lili pi walo lete
tenpo pini wan la ko lete li kama tan sewi lon insa pi tenpo lete sama linja pi selo waso. meli lawa li awen lon poka lupa li pali e len. selo lupa li kiwen kasi pimeja.
ona li pali e len li lukin e ko lete lon selo tomo la ona li pakala lili e luka ona kepeken ilo palisa pi pali len. telo loje lili li kama anpa tawa ko lete. loje li pona lukin lon ko lete walo. ona li toki insa. "jan lili mi o walo sama ko lete o loje sama telo sijelo. linja lawa ona o pimeja sama kiwen kasi pimeja pi selo lupa."
tenpo pi kama lili la ona li pana e meli lili. ona li walo sama ko lete li loje sama telo sijelo. linja lawa ona li pimeja sama kiwen kasi pimeja. ni la ona li meli lili pi walo lete. meli lili li kama lon la meli lawa li moli.
tenpo sike wan li pini la mije lawa li kama jo e meli ante. ona li meli pi pona lukin mute. taso pilin meli la ona sama li suli taso. ona la jan ante ala li ken pona lukin sama ona. ona li jo e sinpin pi lukin sama. ona li awen lon sinpin ona li lukin e ona sama li toki:
"sinpin pi lukin sama la
jan seme pi ma ale li pona lukin a?"
sinpin pi lukin sama li toki:
"meli lawa o, jan pi ma ale la sina pona lukin a!"
ona li pilin pona tan ni: sinpin li toki lon.
taso meli lili pi walo lete li kama suli li kama pona lukin. ona li sike mute e suno la ona li kama pona lukin mute a. meli lawa a la ona li pona lukin mute. tenpo wan la meli lawa li toki tawa sinpin pi lukin sama:
"sinpin pi lukin sama la
jan seme pi ma ale li pona lukin a?"
ona li toki:
"meli lawa o, jan ale ni la sina pona lukin.
taso sina la meli pi walo lete li pona lukin mute kin."
ni la meli lawa li kama pilin ike mute. ona li lukin e meli lili pi walo lete la ona li pilin ike wawa a tan meli lili.
pilin ike ona en wile ona li kama suli sama kasi ike lon tenpo suno lon tenpo pimeja. ona li kama e jan alasa li toki: "o weka e meli tawa ma kasi. tenpo ala la mi wile lukin e ona. o moli e ona."
jan alasa li kute li weka e ona. taso ona li kama jo e ilo utala ona li wile utala e pilin pona pi meli lili la meli li pana e telo tan lukin li toki: "jan alasa o awen e lon mi! mi tawa insa pi ma kasi li kama ala tawa tomo lon tenpo sin."
ona li pona lukin mute la jan alasa li pilin ike tan ona li toki: "ni la o tawa." ona li toki insa: "soweli li kama moku e sina." taso jan alasa li pilin pona tan ni: ona li wile ala moli e ona.
taso tenpo ni la meli lili li wan taso lon ma kasi suli li pilin ike mute. ona li lukin e lipu ale pi kasi ale. taso ona li sona ala e wile pali ona. ona li kama tawa wawa li tawa lon kiwen pakala lon palisa kasi ike. soweli ma li tawa lon poka ona. taso ona li pakala ala e ona.
ona li tawa kepeken wawa ale ona. tenpo pimeja li kama. ni la ona li lukin e tomo lili li tawa insa li wile kama lape. ale tomo li lili. taso ona li pona li jaki ala. supa li lon. supa la len walo en sike moku mute en ilo moku lili li lon. poki lili mute li lon kin. sinpin la supa lape mute li lon poka pi ona sama. len pi walo lete li lon ona.
meli lili pi walo lete li wile moku mute. ni la ona li moku lili e kili e pan tan sike moku ale li moku lili e telo kili nasa tan poki ale. ona li wile ala moku e ale tan wan taso. wile lape suli ona la ona li tawa supa lape lili. taso ona ala li pona tawa ona. supa wan li suli. supa ante li lili. taso pini la ona li kama lon supa pona. ni la ona li awen lon ona li toki tawa sewi li kama lape.
tenpo pimeja la jan pi lawa tomo li kama. ona li jan mute pi sijelo lili. pali la ona li kama jo e kiwen lon nena. ona li seli e palisa suno mute ona. suno la ona li kama sona e lon jan. ale tomo li lon ma ante.
jan nanpa wan li toki. "jan seme li lon supa mi?"
jan nanpa tu li toki. "jan seme li moku tan sike moku mi?"
jan ante li toki. "jan seme li kama jo e pan mi?"
jan ante li toki. "jan seme li moku e kili mi?"
jan ante li toki. "jan seme li kepeken ilo moku mi?"
jan ante li toki. "jan seme li kepeken ilo mi pi tu moku?"
jan pini li toki. "jan seme li moku tan poki mi?"
ni la jan nanpa wan li lukin e lupa lili lon supa lape ona li toki. "jan seme li
kama lon supa lape mi?"
jan ante ale li kama. ona ale li toki. "jan li lon supa lape mi kin."
taso jan pini li lukin e supa lape ona la ona li lukin e meli pi walo lete. ona li lape lon ni. ona li kalama tawa jan ante. ona li kama li kalama kin li jo e palisa suno ona. palisa li suno e meli pi walo lete.
"a! a!" ona li kalama. "meli lili pona a!" ona li pilin pona mute. ni la ona li pini ala e lape ona. ona li awen lape lon supa. jan pi supa ni li lape lon supa lape pi jan sama ona. ni la ona li ken lape lon tenpo pimeja ale.
tenpo suno kama la meli lili pi walo lete li kama lon. ona li lukin e jan mute pi sijelo lili la ona li pilin ike. taso ona li pona tawa ona li wile sona e nimi ona.
"mi meli lili pi walo lete." ona li toki.
"nasin seme la sina kama tawa tomo mi?" jan lili mute li toki.
ni la ona li toki e ni tawa ona: meli lawa ike li wile moli e ona. taso jan alasa li awen e lon ona. ona li tawa lon tenpo suno ale. pini la ona li kama lukin e tomo ona.
jan lili mute li toki. "sina seli e moku li telo e ijo li pali e len li pona e tomo e supa e ale la sina ken awen lon tomo mi. sina wile e ijo ala."
"pona." meli lili pi walo lete li toki. "mi ken a." ni la ona li awen lon tomo ona.
ona li awen e pona tomo. open pi tenpo suno la ona li tawa nena li alasa e kiwen mani. tenpo pimeja la ona li kama sin. ni la moku ona li wile lon.
meli lili li lon taso lon tenpo suno ale. ni la jan lili pona li toki tawa ona e ni: "o awen sona e meli lawa. tenpo kama la ona li sona e lon sina. jan ala o ken kama lon insa."
taso pilin pi meli lawa la meli lili pi walo lete li moli. ona la ona li meli pi pona lukin ale lon tenpo sin. ona li tawa sinpin ona pi lukin sama li toki:
"sinpin pi lukin sama la
jan seme pi ma ale li pona lukin a?"
sinpin li toki:
"meli o, sina pona lukin a.
taso nena pi jan lili mute la
meli lili pi walo lete li lon a.
jan ala li pona lukin sama ona."
ona li pilin wawa tan ni: tenpo ale la sinpin pi lukin sama li toki lon. ona li sona e pali pi jan alasa tan ni: meli lili pi walo lete li awen lon.
ona li wile sona mute e ni: nasin seme la ona li ken moli e ona. meli lawa li pona lukin ala pi ma ale la pilin ike ona li awen lon. pini la ona li kama sona e wile pali ona. ona li kule e sinpin ona li kama jo e len pi meli esun suli. ni la jan ala li ken sona e ona.
len ni la ona li tawa nena mute tawa jan mute pi sijelo lili li kalama lon lupa. "mi esun e ijo pona. mani lili. mani lili a!"
meli lili pi walo lete li lukin lon lupa lili li kalama. "meli pona o, tenpo suno pona a. sina esun e seme?"
"ijo pona. ijo pi pona lukin." ona li toki. "linja len pi kule ale." ona li kama jo e ona pi len pona kule.
"meli suli pona o ken kama lon insa." meli lili pi walo lete li toki insa. ona li open e lupa li esun e linja len pona.
"jan lili o." meli suli li toki. "ike a. o kama. mi pana pona e linja len lon sina."
meli lili pi walo lete li sona ala e ike ona. ona li awen lon sinpin pi meli suli li ken e pana ona. taso meli suli li linja wawa e ona. ni la kon li weka tan meli lili pi walo lete. ona li tawa anpa sama jan moli.
"tenpo ni la mi pona lukin ale." meli lawa li toki tawa ona sama li tawa weka.
tenpo pimeja pi kama lili la jan lili mute li kama lon. ona li lukin e meli lili pona ona pi walo lete lon anpa. ona li tawa ala sama jan moli. ona li sewi e ona li lukin e ni: linja li pakala e ona. ni la ona li pakala e linja. ona li kama moku lili e kon li kama lon sin.
jan lili li kute e kama ike la ona li toki. "meli esun suli li meli lawa ike. o awen pona. mi ale li lon ala la jan ala o kama lon insa."
taso meli lawa li kama tawa tomo ona la ona li tawa sinpin pi lukin sama li toki:
"sinpin pi lukin sama la
jan seme pi ma ale li pona lukin a?"
ona li toki sama tenpo pini:
"meli o, sina pona lukin a.
taso nena pi jan lili mute la
meli lili pi walo lete li lon a.
jan ala li pona lukin sama ona."
ona li kute e ni la pilin ona li kama ike mute. ona li sona lon e lon sin pi meli lili. "taso tenpo ni la" ona li toki. "mi lukin pini e sina." sona pi wawa nasa ike la ona li pali e ilo moli pi linja lawa.
ona li len pi meli suli ante e ona sama. ona li tawa nena mute pi jan lili mute li kalama lon lupa. "mi esun e ijo pona. mani lili. mani lili a!"
meli lili pi walo lete li lukin e selo tomo li toki. "o weka. jan ala li ken kama lon insa."
"sina ken lukin." meli suli li toki li kama jo e ilo moli pi linja lawa.
ona li pona lukin mute tawa meli lili. ni la ona li open e lupa. ona li kama esun e ilo la meli suli li toki. "mi pona e linja lawa sina kepeken ilo ni."
meli lili pi walo lete li sona ala e ike ona. ona li ken e pali pi meli suli. ona li
pana e ilo lon linja lawa ona la wawa moli li kama lon. meli lili li tawa anpa.
"sina pona lukin ale." meli ike li toki. "taso tenpo ni la sina moli a!" ona li tawa weka.
pona la tenpo pimeja li lon poka. jan lili mute li kama lon tomo. ona li lukin e meli lili pi walo lete lon anpa sama jan moli. pilin ona la meli lawa li kama e ni. ona li lukin li kama jo e ilo moli pi linja lawa. ona li weka e ona la meli lili pi walo lete li kama lon li toki e ike pini. jan li toki sin tawa meli. jan ala o kama lon tomo.
tomo ona la meli lawa li tawa sinpin pi lukin sama li toki:
"sinpin pi lukin sama la
jan seme pi ma ale li pona lukin a?"
ona li toki sama tenpo pini:
"meli o, sina pona lukin a.
taso nena pi jan lili mute la
meli lili pi walo lete li lon a.
jan ala li pona lukin sama ona."
ona li kute e toki sinpin la sijelo ona li tawa wawa pi pilin utala. "meli lili pi walo lete o kama moli." ona li kalama. "moli ona li moli e mi la mi moli e ona!"
ni la ona li tawa tomo pi jan ante ala li kama lon e kili pi moli mute. selo ona li pona lukin. ona li walo pi poka loje. jan li lukin e ona la ona li wile e ona. taso jan li moku e ona la ona li kama moli.
kili li lon la meli li kule e sinpin ona li kama jo e len pi meli ma li tawa nena mute pi jan lili mute. ona li kalama lon lupa. meli lili pi walo lete li lukin lon lupa lili li toki. "jan ala li ken kama lon insa. jan lili mute li toki e ni tawa mi."
"pona." meli li toki. "mi wile weka e kili mi. mi pana e kili wan tawa sina."
"ala." meli lili pi walo lete li toki. "mi kama ala jo e ona."
"sina pilin ike tan moli anu seme?" meli suli li toki. "o lukin. mi tu e kili. sina moku e poka loje. mi moku e poka walo."
meli li pali pona e kili. ni la poka loje taso li kama e moli. meli lili pi walo lete li wile mute e kili pona. meli suli li moku e poka ona la meli lili li wile kin li kama jo e poka kili moli. ona li moku lili taso e ona la ona li kama moli li tawa anpa.
meli lawa li lukin pi pilin ike e ona li kalama tan musi li toki. "walo sama ko lete. loje sama telo sijelo. pimeja sama kiwen kasi pimeja! tenpo ni la jan lili mute li ken ala pini e lape sina!"
ona li toki tawa sinpin pi lukin sama lon tomo ona:
"sinpin pi lukin sama la
jan seme pi ma ale li pona lukin a?"
pini la ona li toki:
"meli lawa o, jan pi ma ale la sina pona lukin a!"
ni la pilin ona pi wile ike li pini pi mute ken ona.
jan lili mute li kama tawa tomo lon tenpo pimeja la ona li lukin e meli lili pi walo lete lon anpa. ona li pana ala e kon li moli. ona li sewi e ona li lukin lon tomo. ken la ilo moli li lon. ona li weka e linja len ona li pona e linja lawa ona li telo e ona li pana e telo nasa lon ona. taso ale ni li pona ala. ike la meli lili li moli li awen moli. ona li pana e ona lon supa pi poki moli. jan lili mute ale li pana e telo lukin lon tenpo suno mute tan moli ona.
ona li wile pana e sijelo ona lon ma. taso lukin la ona li moli ala. poka pi sinpin ona li awen loje. ona li toki. "mi ken ala pana e ona lon ma pimeja." ona li pali e poki moli pi kiwen kon. ni la jan li ken lukin e ona tan poka ale. ona li pana e ona lon poki li sitelen e nimi ona kepeken sitelen pi jelo mani li sitelen e ni: ona li meli lili pi jan lawa.
ona li pana e poki moli lon nena suli. tenpo ale la jan lili wan li awen lon li awen e ona. waso kin li kama li pana e telo lukin tan moli pi meli lili. waso wawa en waso pimeja en waso walo li kama.
meli lili pi walo lete li awen lon tenpo suli a lon poki moli. ona li ante ala. taso lukin la ona li lape. ona li walo sama ko lete li loje sama telo sijelo. linja lawa ona li pimeja sama kiwen kasi pimeja.
mije lili pi jan lawa a li kama lon ma kasi. ona li tawa tomo pi jan lili mute li wile awen lon tenpo pimeja. ona li lukin e poki moli lon nena e meli lili pi walo lete lon insa e nimi pi jelo mani lon poki.
ona li toki tawa jan lili mute. "o pana e poki moli tawa mi. mi pana e ijo pi wile sina tawa sina."
taso jan lili mute li toki. "sina pana e mani pi ma ale la mi pana ala e ona."
ni la ona li toki. "o pana e ona tan pona. mi wile mute lukin e meli lili pi walo lete. ona li mani mute tawa mi." toki ni la jan lili mute li pilin ike tan ona li pana e poki moli tawa ona.
mije lili pi jan lawa li weka e ona kepeken jan pali ona. ona li tawa anpa lon nena pi kasi moli. tawa wawa li weka e kili moli tan insa pi meli lili. ona li kama open e lukin ona li open e poki moli li kama sewi li lon sin.
"a. mi lon seme?" ona li kalama.
pilin pona la mije lili pi jan lawa li toki. "sina lon poka mi." ona li toki e pali pini ona tawa meli. "ijo ante ale la mi olin mute e sina. o kama lon poka mi tawa tomo lawa pi mama mi. ni la sina kama meli mi."
meli lili pi walo lete li wile li tawa lon poka ona. pona wawa la tenpo pi kama wan ona li kama. taso meli lawa ike kin li ken kama tawa tenpo ona. ona li len pona
e ona sama li tawa sinpin pi lukin sama li toki:
"sinpin pi lukin sama la
jan seme pi ma ale li pona lukin a?"
sinpin li toki:
"meli o, sina pona lukin a.
taso meli lawa lili li pona lukin mute a!"
ni la meli ike li pana wawa e toki ike. ona li ike mute la ona li sona ala e wile ona. open la ona li wile ala tawa tenpo ona pi kama wan. taso ona li pilin pona ala. ona li wile tawa meli lawa lili.
ona li tawa la ona li sona e meli lili pi walo lete. ona li tawa ala tan pilin utala tan pilin ike. jan li pana e poki noka kiwen lon seli li pana e ona tawa meli ike kepeken ilo jo. ona li kama e ni: meli ike li jo e poki kiwen seli lon noka ona li tawa musi tawa moli ona.
jan kunpesisen
jan kunpesisen
tenpo pini wan la jan pi pali pan li lon. ona li jo ala e mani mute. taso ona li jo e meli lili pi pona lukin. ona li kama toki tawa mije lawa. ona li wile suli lukin la ona li toki tawa ona e ni: "meli lili mi li ken pali e mani jelo tan linja pi kasi pan."
mije lawa li toki tawa jan pi pali pan. "pali ni li pona tawa mi. meli lili sina li sona lon la ona o kama lon tenpo suno kama tawa tomo lawa mi. mi wile sona e ken ona."
meli lili li kama tawa ona la ona li tawa tomo. tomo li jo ale e linja pi kasi pan. ona li pana e ilo sike tawa ona li toki. "o pali. tenpo suno kama la sina pali ala e mani tan linja ni la sina kama moli."
ni la ona li pini e tomo. insa la meli taso li lon. tomo ni la meli lili pi pali pan li awen. ona li sona ala a e wile pali ona. ona li sona ala a pali e mani tan linja kasi. ona li kama pilin ike mute li kama pana e telo tan lukin.
taso lupa li kama open. mije lili li kama lon li toki. "meli lili pi pali pan o, tenpo pimeja pona. sina pana e telo lukin tan seme?"
"a!" meli li toki. "mi wile pali e mani tan linja. taso mi sona ala pali e ona."
"mi pali e ona la" mije lili li toki. "sina pana e seme tawa mi?"
"linja mani mi pi anpa lawa." meli li toki.
mije lili li kama jo e linja mani li kama anpa lon sinpin pi ilo sike. ona li tawa sike li tawa sike li tawa sike. sike lili pi jo linja li jo ale. ona li pana e sike lili sin lon ilo. ona li tawa sike li tawa sike li tawa sike. sike lili nanpa tu li jo ale kin. ona li pali e ni tawa open pi tenpo suno kama. ona li pali e linja ale. sike lili jo ale li jo ale e mani.
tenpo pi kama suno la mije lawa li lon ni. ona li lukin e mani la ona li pilin pona a. taso ona li kama wile mute. ona li pana e meli lili pi jan pan tawa tomo ante. ona li jo ale e linja li suli mute. ona li toki e ni tawa ona: meli li wile awen lon la ona o pali e linja ale ni.
meli lili li sona ala e wile pali ona li pana e telo lukin. lupa li open lon tenpo sin. mije lili li kama li toki. "mi pali e mani tan linja la sina pana e seme tawa mi?"
"sike mani pi luka mi." meli li toki.
mije lili li kama jo e sike mani li tawa sike sin e ilo sike. open pi tenpo suno la ona li pali e mani suno tan linja ale.
mije lawa li lukin e ona la ona li pana wawa e pilin pona. taso ona li jo ala e mute mani pi wile ona. ona li pana e meli pi jan pan tawa tomo pi suli mute a. linja mute a li lon ona. mije li toki. "sina o pali e ni kin lon tenpo pimeja. sina pali e ona la sina kama meli mi." mije li toki insa: "ona li meli lili pi jan pan. taso ona li mani mute pi ma ale."
meli lili li lon taso la mije lili li kama lon tenpo sin li toki. "mi pali e linja la sina pana e seme tawa mi lon tenpo ni?"
"mi ken ala pana e ijo. mi jo e ijo ala." meli li toki.
"sina kama meli lawa la o pana e jan lili sina tawa mi."
"mi sona ala e ni: ni li kama ala kama?" meli lili pi jan pan li toki insa. ona li sona ala e nasin ante la ona li toki e ni tawa mije lili: ona li pana e jan lili ona tawa ona. ni la ona li pali pi tenpo sin e mani tan linja.
mije lawa li kama lon open pi tenpo suno la ona li lukin e ale pi wile ona. mije lawa en meli li kama wan. meli lili pi jan pan li kama meli lawa.
tenpo sike li kama pini la ona li pana e jan lili pi pona lukin li awen ala sona e mije lili. taso ona li kama lon tomo li toki. "tenpo ni la o pana e jan lili tawa mi."
meli lili li pilin ike wawa. ona li toki e ni tawa mije lili: ante la ona li ken jo e mani ale pi ma lawa.
taso mije lili li toki. "ala. ijo lon li suli mute tawa mi. mani pi ma ale li suli ala."
meli lawa li kama pana e telo tan lukin. ni la mije lili li pilin ike tan ona. "mi pana e tenpo suno tu wan tawa sina." ona li toki. "tenpo ni la sina kama sona e nimi mi la sina ken awen e jan lili sina."
ni la meli lawa li toki insa e nimi ale pi sona ona lon tenpo pimeja ni li pana e jan toki tawa ma ale tawa ni: ona li ken kama sona e nimi ale ante.
mije lili li kama lon tenpo suno kama la meli li open toki e nimi kapa e nimi mekijo e nimi pasa e nimi ale pi sona ona. taso nimi ale ni la mije lili li toki. "ni li nimi mi ala."
tenpo suno nanpa tu la ona li pana e jan toki tawa ma tomo tawa ni: ona li ken kama sona e nimi pi jan ni. ona li toki e nimi pi nasa mute tawa mije lili. "ken la nimi sina li kipenpi anu amewate anu nupan." taso ona li toki. "ni li nimi mi ala."
tenpo suno nanpa tu wan la jan toki li kama sin li toki. "mi kama ala sona e nimi sin. taso mi kama tawa nena suli lon pini pi ma kasi. ni la soweli alasa en soweli lili li utala ala. mi lukin e tomo lili. sinpin tomo la seli li lon. poka seli la mije lili li tawa. ona li tawa sewi li tawa anpa lon noka wan li kalama:
"ni la mi seli e moku. kama la mi seli e telo.
tenpo kama la mi kama jo e jan lili pi meli lawa!
a pona. jan ale li awen
sona ala e nimi mi kunpesisen!"
meli lawa li kute e nimi ni la ona li pilin pona mute! mije lili li kama li toki. "meli lawa o, nimi mi li seme?" ona li toki:
"nimi sina li kun anu seme?"
"ala."
"nimi sina li an anu seme?"
"ala."
"ken la nimi sina li kunpesisen."
"kon ike li toki e ni tawa sina! kon ike li toki e ni tawa sina!" mije lili li kalama. pilin utala la ona li noka wawa e ma. ni la noka ale ona li kama awen lon ma. pilin utala wawa la ona li weka wawa e noka ona li tu e sijelo ona.
tenpo pi pini mute la mije lawa en meli lawa li lon. tenpo suno ale la ona li toki. "a mi wile a e jan lili!" taso tenpo ala la ona li jo e ona.
tenpo wan la meli lawa li telo e ona sama la akesi li kama tan telo tawa ma li toki tawa ona. "wile sina o kama lon. tenpo sike kama la sina kama jo e meli lili."
toki akesi li kama lon. meli lawa li kama jo e meli lili. ona li pona lukin mute. ni la mije lawa li pilin pi pona mute li kama e tenpo moku suli. ona li kama e jan pi kulupu mama ona e jan pona ona e jan pi sona ona e meli sona a tawa ni: ona li ken pona tawa jan lili. meli sona mute li lon. taso mije lawa li jo ala e sike moku mani pi mute pona. ni la meli wan li ken ala kama.
ona li lawa pona e tenpo moku. ona li kama pini la meli sona li pana e ijo pi wawa sewi tawa jan sin. meli wan li pana e pali pona. meli ante li pana e pona lukin. meli ante li pana e mani. sama la meli ale ante li pana e ijo pi pona mute ale.
meli mute li pana e ijo ona. meli wan taso li wile pana. taso meli wan weka li kama. jan lawa li kama ala e ona la ona li wile ike tawa ona. ona li toki ala tawa jan li lukin ala e jan. ona li kalama suli. "meli pi jan lawa li kama suli lili la ona li pakala e luka ona lon palisa pi jo linja li kama moli." ona li toki ala e nimi ante li tawa sike li kama weka tan tomo.
ona ale li pilin wawa. taso meli pini li awen pana ala e wile pona ona. ona li kama lon sinpin. ona li ken ala weka e toki ike. ona li ken taso lili e wawa ona. ni la ona li toki. "meli lawa lili li kama moli ala. taso ona li kama lape lon tenpo sike mute."
mije lawa li wile weka e jan lili ona tan pakala la ona li toki lawa e ni: palisa ale pi jo linja o kama pakala lon seli. tenpo sama la ijo pi meli sona li kama lon meli lili. ona li pona lukin li pali pona li pilin pona li sona pona. jan li lukin e ona la ona li kama olin e ona.
tenpo suno ni pi kama suli lili la mije lawa en meli lawa li lon ala. meli lili taso li lon tomo lawa. ni la ona li tawa tomo ale li lukin pi wile ona lon insa. pini la ona li kama lon tomo palisa suli. ona li kama sewi lon nasin sike pi tawa sewi li kama lon
lupa lili. ilo open pi pakala lili li lon. ona li tawa e ona la lupa li kama open. tomo lili ni la meli pi suli mute li lon li sike e linja kepeken palisa pi jo len.
"meli suli o, tenpo suno pona." meli lili pi jan lawa li toki. "sina pali e seme?"
"mi sike." meli suli li toki li tawa e lawa ona.
"ijo sike ni li seme?" meli lili li toki. ona li kama jo e palisa pi jo len li wile sike kin. ona li luka lili e palisa. taso toki wawa li kama lon. ona li pakala e luka ona lon palisa.
tenpo ni pi pakala ona la ona li tawa anpa lon supa li lape wawa. lape ni li kama lon tomo lawa ale.
mije lawa en meli lawa li kama tawa tomo tawa tomo open suli li kama lape. jan ale pi tomo lawa li kama lape. sama la soweli tawa li kama lape lon tomo ona. soweli pona lon ma poka en waso lon supa sewi en pipi lili lon sinpin li kama lape. seli kin lon poki seli li kama kalama lili li kama lape. seli moku li kama pini. jan pi pali moku li wile utala luka e jan lili pali tan pakala ona. taso ona li kama lape. tawa kon li pini. kasi pi sinpin tomo la lipu ala li tawa.
selo tomo la selo pi kasi pakala li kama lon. tenpo sike ale la ona li kama suli. pini la ona li kama poki ale e tomo lawa. jan li ken ala lukin e ale ni e len ma pi sewi tomo ala a.
ma ale la jan li toki e toki ni pi meli lili lawa. ona li pana e nimi "meli lili lape pi kasi loje pakala" tawa ona. tenpo mute la jan lili pi jan lawa li kama li wile tawa lon selo pi kasi pakala. taso ona li ken ala a. kasi pakala li awen wawa sama luka. jan lili li kama awen lon ona li ken ala weka li moli ike.
tenpo sike suli mute li kama pini la mije lili pi jan lawa li kama lon tenpo sin. ona li kute e toki pi jan suli. toki ona li selo pi kasi pakala li lon. insa la tomo lawa li lon. insa pi tomo lawa la meli pona pi kasi loje pakala li lape lon tenpo sike mute. sama la jan lawa en jan pali ale ona li lape. ona li kute e ni tan mama mama ona: jan lili mute pi jan lawa li wile tawa insa. taso ona li awen lon kasi pakala li moli ike.
jan lili li toki. "mi pilin ike ala. mi tawa. mi lukin e meli pona pi kasi loje pakala." jan suli li wile ante e pilin ona. taso ona li kute ala e nimi ona.
tenpo ni la tenpo sike mute li kama pini. tenpo ni la meli pi kasi loje pakala o pini e lape ona. jan lili pi jan lawa li kama lon poka pi selo kasi la ona li kama kasi kule suli pona. ona li tawa li ken e tawa ona pi pakala ala. ona li tawa poka ante la selo li pini lon monsi ona.
ma sinpin pi tomo lawa la ona li lukin e soweli tawa lape e soweli pona lape lon anpa. sewi tomo la lawa waso li lon anpa pi luka ona. ona li tawa insa tomo la pipi li lape lon sinpin. tomo pi pali moku la luka pi jan moku li lon poka pi jan lili pali. meli pali li lon poka pi waso pimeja.
ona li awen tawa. tomo open suli la ona li lukin e jan pali lape ale. poka pi supa lawa la mije lawa en meli lawa li lape.
ona li awen tawa a. kalama ala li lon la jan li ken kute e kalama pi pana kon. pini la ona li kama tawa tomo palisa li open e lupa pi tomo lili. ni la meli lili pi kasi loje pakala li lape. ona li pona lukin mute. mije li wile lukin taso e ona. ona li kama anpa li uta e ona. ona li uta e ona la meli lili pi kasi loje pakala li open e lukin ona li kama lon li lukin suwi e mije.
ona li tawa anpa lon poka sama. mije lawa en meli lawa en jan pali ale li kama lon li lukin pi pilin pona e ona sama. soweli tawa ma li kama sewi li tawa. soweli pona li kama sewi li tawa e linja monsi ona. waso pi sewi tomo li weka e lawa ona tan anpa luka ona li lukin lon sike li tawa ma. pipi sinpin li tawa lon tenpo sin. seli pi tomo moku li kama wawa li seli e moku. jan pi pali moku li luka wawa e jan lili pali. ni la ona li kalama. meli pali li pali e waso tawa moku.
mije lili pi jan lawa en meli lili pi kasi loje pakala li kama wan. tenpo pi kama wan ona li pona mute. ona li awen pona lon tenpo suno ale ona.
pilin sin li kama lon ma mute,
kalama li tawa sama waso,
nasin ni la, jan li open kute,
ona li tawa lon sike laso.
wile ona la, jan pi ma sike
li wan kepeken utala ala.
sona li pini e wile ike,
li pali e pilin pona wawa!
jan li pilin: kama li ken pona,
kulupu ona li kama wawa,
o kama suli tan pali ona,
wile pona li wawa lon lawa!
sinpin suli la, kulupu poki,
jan li tu, li jo e wile ike.
taso, olin sewi pi jan toki
li weka e sinpin lon ma sike!
kulupu ni li pana e toki
wan pi wawa sama lon ma ale.
jan wan ale, o pakala e poki,
o sike lon kulupu tan pali!
kulupu, o awen pali wawa!
o pali e wile sewi sina:
wile pona pi jan ale, o kama!
o pali e kulupu jan sin a!
open la sewi li lon e kon e ma.
ma li weka li ala. pimeja li lon sewi pi anpa suli. kon sewi li tawa lon sewi telo.
sewi li toki: "suno o lon." suno li lon.
sewi li lukin e suno pona li tu e suno e pimeja.
sewi li pana e nimi "tenpo suno" tawa suno.
tawa pimeja la sewi li pana e nimi "tenpo pimeja". tenpo pi weka suno li lon. tenpo pi kama suno li lon. tenpo suno nanpa wan.
sewi li toki: "supa o lon insa telo o tu e telo e telo."
sewi li pali e supa li tu e telo pi anpa supa e telo pi sewi supa. ni li kama.
sewi li pana e nimi "sewi kon" tawa supa. tenpo pi weka suno li lon. tenpo pi kama suno li lon. tenpo suno nanpa tu.
sewi li toki: telo anpa o kulupu lon ma wan. ma pi telo ala o lon. ni li kama.
sewi li pana e nimi "ma" tawa ma pi telo ala. tawa kulupu telo la ona li pana e nimi "telo suli". sewi li lukin e pona ona.
sewi li toki: "ma o pana e kasi. kasi o mama e kasi lili. kasi kili o pali e kili pi kulupu ona. kasi lili ona o lon insa." ni li kama.
ma li pana e kasi. kasi li mama e kasi lili pi kulupu ona. kasi li pali e kili. kasi lili ona pi kulupu ona li lon insa. sewi li lukin e pona ona.
tenpo pi weka suno li lon. tenpo pi kama suno li lon. tenpo suno nanpa tu wan.
sewi li toki: "suno o lon supa sewi o tu e tenpo suno e tenpo pimeja. ona o tawa sitelen tawa tenpo tawa tenpo suno tawa tenpo sike.
ona o tawa suno lon supa sewi o suno lon ma." ni li kama.
sewi li pali e suno suli tu. suno pi suli mute li lawa e tenpo suno. suno lili li lawa e tenpo pimeja. ona li pali e mun
li pana e ona lon supa sewi. ona li suno lon ma
li lawa e tenpo suno e tenpo pimeja li tu e suno e pimeja. sewi li lukin e pona ona. tenpo pi weka suno li lon. tenpo pi kama suno li lon. tenpo suno nanpa tu tu.
sewi li toki: telo o jo ale e mute pi ijo kon lon. waso o tawa lon sewi ma lon sinpin pi supa sewi.
sewi li lon e kala suli e ijo kon lon tawa ale. telo li jo e ona pi kulupu ona. sewi li lon e waso ale pi kulupu ona. sewi li lukin e pona ona.
sewi li pana e pona tawa ona li toki: "o kama suli. o kama mute. o ale lon telo lon telo suli. waso o kama mute lon ma."
tenpo pi weka suno li lon. tenpo pi kama suno li lon. tenpo suno nanpa luka.
sewi li toki: ma o pana e ijo kon lon pi kulupu ona e mani e pipi e soweli ma pi kulupu ona. ni li kama.
sewi li pali e soweli ma pi kulupu ona e mani pi kulupu ona e pipi ale pi kulupu ona. sewi li lukin e pona ona.
sewi li toki: "mi o pali e jan pi sama mi. ona o ken lawa e kala pi telo suli e waso pi kon sewi e mani e ma ale e pipi ale lon ma."
sewi li pali e jan pi sama ona. sama sewi la ona li lon e ona. mije la meli la ona li lon e ona mute.
sewi li pana e pona tawa ona li toki tawa ona: o kama suli. o kama mute. o ale lon ma. o anpa e ona. o lawa e kala pi telo suli e waso pi kon sewi e ijo kon ale pi tawa ma.
sewi li toki: "o lukin. sina la mi pana e kasi mama ale lon sinpin ma e kasi ale. ona la kili li jo e kasi lili. tawa sina la ona o moku
tawa soweli ma ale tawa waso kon ale tawa ale pi tawa ma. ale pi jo kon la mi pana e kasi laso ale tawa moku." ni li lon.
sewi li lukin e ale pi pali ona. ona li pona mute kin. tenpo pi weka suno li lon. tenpo pi kama suno li lon. tenpo suno nanpa luka wan.
kon en ma en kulupu ale ona li pini.
tenpo suno nanpa luka tu la sewi li pini e pali ona. ona li lape lon tenpo suno nanpa luka tu tan pali ale ona.
sewi li pona e tenpo suno nanpa luka tu. ona li sewi e ona tan ni: ona la ona li lape
tan pali ale ona pi kama lon.
ni li tenpo pini kon ma lon tenpo pi kama lon ona. tenpo ni la sewi lawa li pali e ma e kon.
kasi ma li lon ala ma. kasi lili ma li kama lon ala tan ni: sewi lawa li kama ala e telo sewi lon ma. jan li lon ala li pali ala e ma.
kon telo li kama sewi tan ma li telo e supa ale ma.
sewi lawa li pali e jan tan ko ma li pana e kon lon lon nena sinpin ona. jan li kama kon lon.
sewi lawa li pana e ma kasi lon ma pona eten pi open suno li pana e jan pi pali ona lon ni.
sewi lawa li kama e kasi ale pi pona lukin pi pona moku tan ma. kasi lon en kasi pi sona pona ike li lon insa pi ma kasi.
telo linja li tawa tan ma eten li telo e ma kasi. tan ni la ona li kama telo linja mute.
nimi pi telo nanpa wan li pison. ona li tawa lon ma kawila ale. ni la kiwen mani jelo li lon.
kiwen mani pi ma ni li pona. ko kasi en kiwen pimeja li lon ni.
nimi pi telo nanpa tu li kikon. ona li tawa lon ma kusi ale.
nimi pi telo nanpa tu wan li kiteke. ona li tawa lon poka pi open suno lon ma asu. telo nanpa tu tu li pala.
sewi lawa li kama jo e jan li pana e ona lon ma kasi pi ma eten tawa ni: ona li pali li awen e ona.
sewi lawa li toki lawa tawa jan e ni: "sina ken moku a tan kasi ale pi ma kasi.
taso tan kasi pi sona pona ike la sina o moku ala. sina moku e ona la sina kama moli a."
sewi lawa li toki: "jan o wan taso ala. mi pali e jan pona tawa ona."
sewi lawa li pali e soweli ale ma tan ma e waso ale kon. ona li pana e ona tawa jan li wile sona e ni: ona li pana e nimi seme tawa ona? jan li pana e nimi tawa ijo lon la ni li nimi ona.
jan li pana e nimi tawa mani ale tawa waso ale kon tawa soweli ale ma. taso tawa jan la jan pona li lon ala.
sewi lawa li lape wawa e jan. ona li kama jo e palisa poka wan tan ona li pini e sijelo lon ni.
sewi lawa li pali e meli tan palisa poka pi jo ona li pana e ona tawa jan.
jan li toki: "ni li palisa tan palisa mi. sijelo li tan sijelo mi. nimi ona o meli tan ni: tan mije la ona li kama."
ni la mije o tawa tan mama ona o kama wan tawa meli ona. ona o kama sijelo wan. ona tu li jo ala e len. jan en meli ona li pilin ike ala.
soweli ma ale ante pi pali sewi la akesi linja li sona mute. ona li toki tawa meli: "toki sewi kin la sina o moku ala tan kasi ale pi ma kasi anu seme?"
meli li toki tawa akesi: "mi ken moku e kili pi kasi ni.
taso kasi pi insa ma la sewi li toki e ni: sina o moku ala e ona o luka ala e ona. ante la sina kama moli."
akesi li toki tawa meli: "sina kama moli a ala!
sewi li sona e ni: sina moku e ona la lukin sina li kama open. sina kama sama sewi. sina sona e pona e ike."
meli li lukin e pona moku kasi e pona lukin ona e pona ona pi kama sona la ona li kama jo e kili ona li moku. ona li pana kin tawa mije ona pi poka ona. ona li moku.
lukin pi ona tu li kama open. ona li sona e weka len ona li wan e lipu kasi li pali e len.
ona li kute e kalama pi sewi lawa. ona li tawa lon ma kasi lon kon lete pi tenpo suno. jan en meli ona li len e ona sama tan sinpin pi sewi lawa lon kasi ma.
sewi lawa li kalama e nimi jan li toki tawa ona: "sina lon seme?"
ona li toki: "mi kute e kalama sina lon ma kasi. mi pilin ike tan weka len mi. mi len e mi."
ona li toki: "jan seme li toki e ni tawa sina: sina jo ala e len? mi toki e ni tawa sina: sina o moku ala tan kasi ni. sina moku ala moku tan ona?"
jan li toki: "sina pana e meli lon mi. ona li pana tawa mi tan kasi. mi moku."
sewi lawa li toki tawa meli: "pali ni sina li seme?" meli li toki: "akesi li toki pi lon ala tawa mi. mi moku."
sewi lawa li toki tawa akesi: "soweli ale ma la sina pakala mute tan pali sina. insa sijelo sina la sina o tawa. sina o moku e ko lon tenpo ale pi lon sina.
mi kama e ni: sina ike tawa meli. ijo lili sina li ike tawa jan lili ona. ona li kama pakala e lawa sina. sina kama pakala e anpa noka ona.
tawa meli la ona li toki: "wawa la mi mute e pilin ike sina lon tenpo sina pi pana jan. pilin ike la sina o pana e jan lili. wile sina o tawa mije sina. ona o lawa e sina."
tawa jan la ona li toki: "sina kute e toki pi meli sina. mi toki e ni tawa sina: sina o moku ala tan ona. taso sina moku tan kasi ni. ni la ma li pakala tan sina. pilin ike la sina o moku tan ona lon tenpo ale pi lon sina.
"ona o kama e palisa kasi pakala tawa sina. sina o moku e kasi ma.
"sinpin sina li pana e telo la sina o moku e pan tawa ni: sina tawa ma lon tenpo sin. sina kama tan ona. sina ko. ko la sina tawa.
jan li pana e nimi kawa tawa meli ona tan ni: ona li mama pi ale lon.
sewi lawa li pali e len selo tawa jan en meli ona li len e ona.
sewi lawa li toki: "o lukin. jan li kama sama mi. ona li sona e pona e ike. ona o pana ala e luka ona o kama ala jo tan kasi lon o moku ala e ona o lon ala tawa
tenpo ale.
sewi lawa li pana e ona tan ma kasi tawa ni: ona li pali e ma pi kama lon ona.
ona li weka e jan li pana e kon sewi e ilo utala seli tawa ni: ona li awen e nasin tawa kasi lon.
tomo suli pi ma pape
tomo suli pi ma pape
ma ale li jo e toki wan e nimi sama. ona li kama tan ma pi open suno la ona li kama lon ma supa lon ma sumeku li awen lon ni. ona li toki tawa ona sama: mi o pali e kiwen o seli e ona. ona li jo e kiwen e ko. ona li toki: mi o pali e ma tomo e tomo suli. sewi ona li lon sewi. mi o lon e nimi mi. ante la mi kama weka lon ma ale. taso sewi li kama anpa li lukin e ma tomo e tomo suli pi pali jan. sewi li toki: o lukin. jan li wan li jo e toki wan. ona li kama pali e ni. tenpo ni la wile ale ona li ken. mi o tawa anpa o nasa e toki ona. ni la ona li ken ala sona e toki pi ona sama. sewi li weka e ona tan ni tawa ma ale. pali ona pi ma tomo li pini. ni la nimi ona li pape tan ni: sewi li nasa e toki pi ma ale. ni la sewi li weka e ona lon ma ale.
toki open tan jan pi ante toki
lipu lili ni li lipu nanpa wan tan lipu suli sitata . wile kulupu la mi kama pana e lipu nanpa tu . lipu tu taso li lon . o toki e pilin sina e wile sina . toki kulupu la mi ken sona e wile jan .
lipu ni li kama tan kon eman ese . taso ni li jan seme? tenpo pini la ona li jan lipu suli . ona li kama tan ma tosi suli . lipu mute la ona li wile pana e sitelen pi alasa sona . kon jan pi lipu ona li alasa e lon e sona e nasin sewi . kon ese la nasin mute li ken sewi . nasin wan li nasin taso ala .
jan pi toki pona li lukin e lipu ni la ona o awen sona e ni . lipu ni li pana ala e sona lon pi nasin puta, li pana ala e nasin sewi pi kon ese . taso la ona li pana e sitelen wile pi kon ese : sitelen la jan li ken alasa e lon e sewi kepeken nasin pi ona taso . jan ale o kama sona e lon ona . ken la lon ona li lon pi jan ante ala . taso ni li ike ala . sina wile kama sona lili e nasin puta lon la mi pana e sitelen lili lon pini lipu . ni la jan li sona pona e ante pi nasin puta e ante pi nasin sitata e sitelen pi kon ese .
lipu sitata li sitelen lon tenpo pi jan pini puta . kon ese li kepeken nimi mute li pana e ma mute tan tenpo pini pi jan puta, tan lipu pi nasin puta . jan li sona pona ala e nimi ni la sona lipu li ken nasa . ni la mi pana kin lon pini lipu e nimi ale ni pi toki ante . sina wile kama sona e kon e tan la o lukin . taso o sona kin e ni : mi ante e toki mama pi lipu sitata la nimi li ken ante . ken la nimi pi toki inli li kama ante kepeken nimi pi toki pona . ken la nimi tan tenpo pi jan puta li kama weka, li kama nimi ante kepeken toki pona . mi ante e nimi la mi wile e ni : jan ale li ken sona pona kepeken toki pona .
kulupu o lukin pona, o musi pona a!
lipu nanpa wan
jan lili pi jan sona sewi
jan sitata li sama waso alasa li pona lukin li jan lili pi jan sona sewi . ona en jan sama kowinta pi jan sona sewi ante li kama suli lon pimeja tomo, lon suno pi telo linja, lon poka pi tomo tawa telo, lon pimeja pi ma kasi sawa, lon pimeja pi kasi kili . jan sitata li lon telo la ona li pana sewi li telo e sijelo kepeken nasin sewi . suno li pimeja lili e selo walo ona . jan sitata li lon ma kasi kili la kasi li pimeja e lukin ona . ona li musi li kute e kalama pi mama meli ona . ona li nasin sewi li kute e toki pi mama sona ona . tenpo mute la jan sitata en jan kowinta li kama sona e nasin toki pi jan sona e nasin lawa . jan sitata li sona kalama sewi on . ona li ken kalama on kepeken kalama ala lon lawa . ona li kalama sewi kepeken kon insa li ken kalama sewi kepeken kon weka . kalama sewi on la lawa li awen lon kon sewi . kon sona li suno e sinpin lawa . jan sitata li sona pilin insa e kon pi wan aman e ale ona e pini ala .
mama sona pi jan sitata li pilin pona mute a tan sona pi jan lili ona . ona li pilin e kama ona li toki insa a : "jan lili mi li kama jan sona sewi suli!"
mama meli li lukin e jan sitata la ona li pilin olin a . jan lili ona li pona lukin li wawa li toki suwi tawa ona .
meli lili pi jan sona sewi li lukin e jan sitata e sinpin suno e lukin pi jan sewi la olin li lon pilin ona .
taso jan ante ale la jan pona kowinta li olin mute a e jan sitata . jan kowinta li olin e kalama uta suwi pi jan sitata . ona li olin e nasin tawa pi jan sitata . ona li olin e ale pi jan sitata . mute la jan kowinta li olin e kon insa e pilin wawa e wile suli pi jan sitata . jan kowinta li sona a : jan sitata li sama jan sewi ante ala . ona li ike ala li toki nasa ala li powe ala li sama jan mute ante ala a . sama la jan kowinta li wile ala ike li wile ala sama jan sona sewi mute a . ona li wile kama sona tan nasin pi jan sitata, tan nasin pi jan pona olin . tenpo kama li lon la jan sitata li kama sewi li kama jan suli a . ni li lon la jan kowinta li wile lon poka pi jan sitata, li wile pana tawa ona, li wile jo e ilo alasa ona, li wile lon pimeja ona .
ni la jan ale li olin e jan sitata . ona li pana e pona tawa jan ale a . ona li pana e musi tawa jan ale a .
taso jan sitata sama li pana ala e pona tawa ona, li pana ala e musi tawa ona sama . ona li tawa lon nasin kule pi ma kasi . ona li awen lon pimeja laso pi ma sona . ona li telo e sijelo ale lon telo sewi . ona li pana tawa sewi lon pimeja lili pi ma kasi kili . jan ale li lukin e luka suwi ona li olin e jan sitata . taso pona en olin li weka tan pilin ona . sitelen lape en toki insa wawa li awen kama lon lawa pi jan sitata tan linja telo, tan mun lili, tan linja suno . sitelen lape li kama la kon pi jan sitata li ken ala lape tan seli pi pana sewi, tan lipu pi nasin sewi . lape ala pi kon ona li kama li kama li kama tan toki pi jan sona sewi ante a .
jan sitata li kama mama e pilin ike pi wile ala lon insa ona . ona li kama toki insa : "tenpo ale ala la olin pi mama tu en olin pi jan pona kowinta li pana e pilin pona e moku sewi e pilin wile . pilin ni li kama weka" . jan sitata li kama pilin e ni : mama ona en jan sona sewi li pana e sona ale ona tawa jan sitata, li ken ala pana e sona sin . jan sona ante li kule e lawa ona . taso jan sitata la kule ni li ale ala . kon insa pi jan sitata li awen wile, li lape ala . kama sona li pini ala . jan li telo e sijelo kepeken nasin sewi la ni li pona . taso telo li weka ala e pali ike, li pona ala e wile kon, li moli ala e monsuta lon pilin . pana sewi en toki sewi li pona mute . taso ni li nasin ale anu seme? pana sewi li pona ala pona e tenpo kama? sewi la seme li lon? sewi pajapasi li mama ala mama e ma? wan aman li lon ala lon? sewi la mama li seme? mama li lon ala lon? tenpo en moli li lawa ala lawa e sewi? ni la pana sewi li pona ala pona? jan o pana sewi tawa jan seme? ona o pana ala pana tawa wan aman taso? wan aman li awen lon ma seme? ma seme la pilin pi pini ala ona li kalama a? ona li lon insa pi kon jan anu seme? kon sewi pi insa ale! kon sewi lon insa pi jan ale! taso kon ni pi insa ale li lon seme a? toki pi jan sona la kon li sijelo ala, li pilin ala, li toki ala . ni la ona li lon seme a? jan sitata li toki : "mi wile lon ma sewi ni la mi wile lon ma pi kon mi pi wan aman la, mi o alasa e nasin ante anu seme?" taso jan ala li sona e nasin ni . mama en jan sona en kalama pi pana sewi li sona ala a . jan pi sona sewi en lipu sewi ona li sona e ale a . tenpo mute la ona li toki e ale, li pini e sona . ona li sona e pali ma e open toki e open moku e kon insa e kon weka e pilin jan e pali sewi e ale a . taso ona li sona ala e wan suli e wan sewi taso la sona ale ni li suli ala suli?
lon la lipu mute li lon li toki e wan insa sewi ni . ni li lipu pona a . lipu la sitelen li toki : "kon insa li ma ale" . sitelen li toki : "jan li lape la ona li lon poka pi kon insa a li awen lon wan aman" . sona wawa li awen lon lipu ni . lipu li poki e sona pi jan pini ale kepeken nimi wawa sama ko suwi tan pipi waso . a, jan o toki ike ala e sona mute pi jan sona mute . taso jan sona ale ni la jan seme li pali a? jan seme li sona taso ala a? jan seme li pali? jan lape li toki tawa wan aman la jan seme li kama tan lape li kama wan aman lon tenpo suno a? jan seme li pali li toki e ni? jan sitata la jan pi sona sewi mute a li lon . suli la mama mije ona li lon li sewi mute . mama pi jan sitata li jan pona . ona li pali pona, li ike ala, li toki sona . taso ona li sona mute la ona li awen pilin pona, li wile ala anu seme? ona kin li alasa e pona e wile anu seme? ona kin li awen pana tawa sewi, li telo e sijelo kepeken nasin sewi, li alasa e sona tan lipu . tenpo suno ale la ona wawa li weka e pali ike kepeken telo sewi tan seme? wan aman li lon ala lon pilin ona, li pana ala pana e olin pi pini ala? jan sitata li toki : "mi o alasa a! mi o alasa e sewi lon insa sama mi" . ale li alasa . tenpo ale la ona li alasa e nasin pona . taso ona li lon nasin ike .
ni li pilin pi jan sitata . ni li wile ona li apeja ona .
tenpo mute la ona li lukin e lipu sewi li toki : "lon la nimi sewi li sewi sajan . jan li sona e ni la ona li awen lon ma sewi" . tenpo mute la ma sewi li weka ala li poka lon pilin ona . taso tenpo ala la ona li lon . tenpo ala la jan sitata li pini e alasa, li awen pi wile ala . sama la jan sona ala lon poka ona li kama sona e ma sewi ni . jan sona ala li pini e wile pi pini ala .
jan sitata li toki tawa jan pona : "jan kowinta o! jan pona mi o kama lon poka mi . o awen lon anpa pi kasi suli ni . mi tu o awen lon kon . o wan e lawa" .
ona tu li tawa kasi suli, li awen lon pimeja ona . jan sitata li open li kama kalama on la ona li toki tan lipu sewi :
"kalama sewi on pi ijo ale li sama ilo alasa .
kon insa li sama palisa alasa .
sewi li sama sike alasa .
jan o alasa e sike .
o pana e palisa lon insa kepeken ilo ona"
tenpo pona li kama li pini la jan kowinta li kama tan awen . suno li kama pimeja . tenpo pi nasin sewi li lon . ona li toki tawa jan sitata . jan sitata li toki ala . jan sitata li awen lon sitelen insa . ona li lukin tawa sike alasa weka . uta ona la kon li kama ala kama? ni la ona li awen . toki insa li poki e sijelo ona . toki insa li kalama sewi on . kon ona li alasa e sewi paman sama palisa alasa .
tenpo pini wan la kulupu samana li kama tawa ma lili pi jan sitata . kulupu samana li jan pi jo ala li alasa e wile ala . sijelo li sama palisa li wawa ala . ona li lili ala li suli ala li kepeken len lili . suno li seli pimeja e selo ona . pilin wan li poki e ona . ona li jan ike tawa jan ale li sama soweli lon ma jan . monsi kulupu la kon seli li tawa . ona li kon pi kalama lili . taso kalama kon li toki e utala mute e nasin pi wile ala e pakala sijelo .
suno li kama weka la tenpo pi pilin insa li kama pini . jan sitata li toki tawa jan kowinta : "jan pona o, suno li kama sin la jan sitata o tawa kulupu samana . ona li kama jan samana pi wile ala" .
tenpo lili la jan kowinta li kama sona e ni : jan sitata li open e nasin sewi sin . tenpo kama ona li kama lon . ni la tenpo mi li kama sin . selo ona li kama walo mute sama selo kili pi telo ala .
jan kowinta li toki : "jan sitata o! mama sina li wile ala wile e nasin ni? ona la sina ken ala ken jan samana?"
jan sitata li lukin e ona kepeken lukin lape . tenpo lili a la ona li lukin sona e kon insa pi jan kowinta . lukin ona li sama palisa alasa li alasa e sona kepeken tenpo lili . ona li sona e monsuta lon insa pi jan kowinta . ona li lukin li sona e nasin anpa lon insa pi jan kowinta .
jan sitata li toki lili : "jan kowinta o . mi tu o toki e lon . suno li kama sin la mi open sin e nasin pi kulupu samana . o toki ala e ni . jan ala o sona" .
jan sitata li tawa tomo pi mama mije ona . mama li lon supa pi linja kasi . jan sitata li tawa lon monsi pi mama ona, li awen lon, li kalama ala . mama ona li pilin e lon pi jan ante . jan sona sewi ni li toki : "jan sitata o, sina lon ala lon? o toki e wile sina" .
jan sitata li toki : "mama mi o, mi kama . sina ken e mi la mi wile tawa weka tan tomo sina . suno li kama sin la mi wile tawa kulupu samana pi wile ala . sina ken e ni la mi wile kama jan ni" .
tenpo suli la mama pi sona sewi li kalama ala . tenpo pi kalama ala li suli mute la mun lili lon sewi pimeja li tawa li ante . kalama li awen weka . mije lili li awen wawa li kalama ala . mama sona li awen lon supa li kalama ala . mun li tawa lon nasin sewi . tenpo li pini la mama li toki . "jan pi nasin sewi o toki ike ala o toki pona taso . taso insa pi pilin mi la ike li lon . mi wile ala kute sin e toki ni tan uta sina" .
mama sona li kama tan supa kepeken tenpo suli . mije lili li awen, li kalama ala .
"sina awen tan seme a?" . mama li toki .
ni la jan sitata li toki : "sina sona e tan" .
mama li awen pilin ike, taso ona li tawa tan tomo . mama li tawa tomo lape li kama lon supa ona .
jan sona sewi li awen lon supa lape, taso lape li kama ala . ona li kama tan supa, li tawa mute, li tawa weka tan tomo lape . ona li lukin lon insa tomo kepeken lupa lili . insa la ona li lukin e jan sitata . jan sitata li awen lon, li kalama ala . walo li suno e len ona . monsuta li awen lon pilin la mama sona li tawa supa lape .
jan sona sewi li awen lon supa lape, taso lape li kama ala . ona li kama sin tan supa, li tawa mute, li tawa weka tan tomo li lukin sewi . mun li suli lon sewi a . tenpo sin la ona li lukin lon insa tomo kepeken lupa lili . jan sitata li awen lon, li kalama ala . suno mun li jasima lon noka ona . taso monsuta li awen lon pilin la mama sona li tawa supa lape .
tenpo mute la ona li awen lon supa, li lape ala, li kama tan supa, li lukin lon insa tomo, li lukin e awen wawa pi jan sitata . mije lili li awen lon suno pi mun lili lon len pi pimeja tomo . tenpo sin la mama li lukin lon insa tomo . ona li lukin e jan sitata pi tawa ala lon ma sama la pilin ona li kama ike . pilin ona li ken ala lape li ken ala pona li ken ala suwi .
tenpo pimeja li kama pini la mama li kama sin . ona li tawa tomo pi jan sitata li lukin e ona . taso ona li lukin la mije lili li suli, li wawa, li sama jan ante .
mama li toki : "jan sitata o, sina awen tan seme?" .
"sina sona e tan a" .
"tenpo ale la sina wile awen a anu seme? sina wile lukin e sike ale pi tenpo suno lon ma sama anu seme?" .
"mi awen a" .
"sijelo sina li wile lape, jan lili o" .
"sijelo mi li wile lape" .
"sijelo sina li kama lape, jan lili o" .
"mi lape ala" .
"sina kama moli, jan lili o" .
"mi kama moli a" .
"ni la wile sina li moli . sina wile ala kute e wile pi mama sina, li wile moli a" .
"tenpo ale la jan sitata li kute e wile pi mama ona" .
"ni la sina tawa kulupu samana anu seme?" .
"jan sitata o kute e wile pi mama ona" .
suno li kama li walo e pimeja tomo . mama sona li lukin la noka pi jan sitata li tawa lili tan weka wawa . taso sinpin pi jan sitata la wawa li lon . lukin ona li tawa ala, li lukin e ma sama lon weka . ni la mama li kama sona : jan lili sitata li awen ala lon tomo sama . kon ona li tawa a .
mama li luka e sijelo pi jan sitata .
mama li toki : "sina o tawa ma kasi, o kama jan samana : jan pi wile ala . sina kama sona e nasin pi pona wawa lon ma kasi la o kama sin tawa ma ni o pana e sona tawa mi . mi wile sona e nasin pi pona wawa . sina kama sona ala e nasin ni la o kama sin tawa ma ni o awen pali e nasin sewi lon poka mi . o tawa a . o uta e mama meli sina . o toki e pali sina . taso mi la tenpo pi telo sewi li lon" .
ona li weka e luka tan sijelo pi jan sitata li tawa weka . jan sitata li wile tawa noka la sijelo ona li wawa ala . ona li lawa e sijelo ona, li anpa tawa mama ona lon noka, li tawa mama meli . ona li kute e toki pi mama ona .
ona li tawa kepeken noka kiwen a . open pi tenpo suno li kama lon kulupu tomo lili la pimeja anpa li kama sewi lon tomo wan : ona li jan kowinta .
jan sitata li uta pona, li toki tawa jan kowinta : "sina lon" .
jan kowinta li lukin e jan pona : "mi lon a" .
lon kulupu samana
suno li tawa anpa la jan tu ni li tawa kulupu samana pi jo ala pi wile ala . ona li kute e kulupu samana, li awen lon poka ona . kulupu li ken e lon ona .
jan sitata li pana e len ona tawa jan sona pi mani lili . ona li kepeken len lili taso pi kule ma . tenpo wan taso la ona li moku . ona li moku ala e ijo seli . tenpo suno mute la ona li moku ala . tenpo mun mute la ona li moku ala . sijelo ona li kama lili sama palisa . lukin suli ona la sitelen lape li seli . palisa luka la selo li sama kiwen . sinpin la linja lawa mute li kama lon . meli li lon la lukin ona li kama lete . jan mani pi len kule li lon la uta ona li jasima e pilin ike . jan esun li esun . jan lawa li alasa . jan lili li pilin ike tan moli mama . jan unpa li unpa . jan misikeke li wile pona e sijelo ike . jan pi nasin sewi li alasa e sona pi tenpo pan . jan olin li olin . jan mama li mama e jan lili . taso ale ni la jan sitata li lukin ala . ona la ale ni li ike li nasa li powe . ale ni li kama ala e pilin pi pona ale, li nasin sewi ala . ale ni li sama moku nasa . nasin jan li ike .
jan sitata la wile wan taso li lon : wile pi wile ala . ona o wile ala e moku e wile e pilin ike e pilin pona . kon jan ona o jan ala . ona o awen lon pilin pona kepeken pilin pi insa ala . kon ona o open a . ni taso li wile ona . mi lawa e pilin jan la pilin jan mi li moli . pilin jan li moli la wile ale li pini e kalama li weka tan pilin mi . wile ale li weka tan pilin mi la insa lon pi ale mi o kama . insa ni li mi ala . ona li lon ale .
kalama ala la suno sewi li seli e selo pi jan sitata . pilin ike tan seli li wawa a . wile telo li wawa a . taso ona li awen lon suno . ona li awen tawa weka pi wile telo, tawa weka pi pilin ike . kalama ala la ona li awen lon telo lete . telo li kama tan sewi li lete e luka ona e noka ona la jan pi nasin sewi li awen a . ona li awen tawa weka pi pilin lete, tawa weka wile . ona li awen la pilin lete o kalama ala, o weka a . kalama ala la ona li awen lon kasi pi palisa kipisi . telo loje li kama tan selo seli ona . telo walo li kama tan pakala sijelo ona . taso jan sitata li awen kiwen, li tawa ala . ona li awen tawa weka pi telo loje, tawa weka pi pilin kipisi, tawa weka pi pilin ike .
jan sitata li kama sona mute . ona li awen la sijelo ona li pona . ona li awen la kon insa en kon weka li lili . kama sona la ona li ken awen kepeken kon ala . ona li kepeken kon sijelo la ona li ken lili e tawa pi pilin ona . kalama tan pilin ona li kama lili .
jan sitata li kama sona e nasin pi weka wile e nasin pi awen insa tan jan samana suli . ona li kepeken nasin lawa pi kulupu samana . ma kasi la waso suli li tawa lon sewi . jan sitata li insa e waso ni lon kon ona, li tawa lon sewi pi ma kasi, li tawa lon sewi pi nena kiwen a . ona li kama waso suli, li moku e kala, li pilin e wile moku . ona li mu waso, li moli sama waso . poka telo la soweli moli li awen lon ko kiwen . kon pi jan sitata li kama lon insa pi sijelo soweli . ona li kama soweli moli, li awen lon poka telo . insa sijelo ona li kama jaki . soweli alasa li moku e ona . waso alasa li weka e selo ona . sijelo ona li kama palisa moli, li kama ko lili, li kama weka lon kon tawa . ni la kon jan pi jan sitata li kama sin lon sijelo ona . ona li moli, li kama jaki, li kama weka sama ko lili . ona li sona e nasin jaki pi sike ni la ona li awen wawa tawa pini sike sama jan alasa lon kasi . sike ona li pini la ale pi ike ala li ken open . ona li moli e pilin ona e sona lawa ona . ona li weka tan pilin jan ona, li kama ante . ona li kama soweli, li kama waso, li kama kiwen, li kama kasi, li kama telo . taso ona li kama sin la ona li ona sama pi tenpo pini . ona li pilin sin e sike wile . ona li lawa e wile ni . taso pilin sin pi wile ante li kama .
kulupu samana la jan sitata li kama sona mute a . ona li tawa noka lon nasin sin mute la ona li ken tawa lon nasin sewi, li ken weka tan pilin jan . ona li tawa lon nasin pi wile ala kepeken pilin ike . ona li alasa e pilin ike, li lawa e ona . ona li lawa e wile moku e wile telo e wile lape . jan sitata li awen insa la ona li tawa lon nasin pi wile ala . ona li awen lon insa lawa, li weka e toki insa ale . ona li kama sona e nasin ni e nasin ante . tenpo mute la ona li kama weka tan ona sama . ona li awen pi jan ala . nasin ni la ona li ken tawa weka tan kon jan . taso tenpo ale la ona li kama sin tawa ona sama, tawa kon jan . tenpo mute la jan sitata li awen pi ona sama ala . ona li awen lon ala, li awen lon soweli, li awen lon kiwen . taso tenpo ale la ona li kama sin . ona li ken ala weka tan poki ni . ona li kama sin lon suno anu mun, li kama sin lon pimeja anu telo sewi, li kama ona sama sitata lon tenpo sin la pilin ike wawa li kama sin a . ona li pilin ike tan sike ni : sike pi weka ala .
poka pi jan sitata la jan kowinta li awen . ona li sama pimeja jan, li tawa lon nasin sama, li pali sama . tenpo lili la ona tu li toki . ona li toki e nasin taso e pali taso . tenpo pi mute lili la ona tu li tawa kulupu tomo . ona li anpa, li alasa e moku tawa ona anu jan kulupu ona .
jan sitata li lon kulupu tomo la ona li toki : "jan kowinta o, mi tu li kama sona e seme? mi tu li kama pona kepeken nasin ni anu seme?"
ni la jan kowinta li toki : "mi kama sona, li awen kama sona . jan sitata o, tenpo kama la sina jan samana pona a . sina kama sona e nasin pali ale kepeken tenpo lili . tenpo mute la jan samana pi sona mute li toki sewi e sina . tenpo kama la sina kama jan sewi a, jan sitata o" .
jan sitata li toki : "jan pona o, pilin mi la ni li lon ala a . mi jan samana la mi kama sona mute . taso jan kowinta o, nasin ale ni la mi ken kama sona kepeken tenpo lili, kepeken pali lili . nasin ni la mi ken kama sona lon tomo ale pi telo nasa anu tomo pi pali soweli . jan pona mi o, mi ken kama sona e nasin ni lon kulupu pi jan pali anu jan pi wile mani" .
jan kowinta li toki : "jan sitata li musi taso a . nasin seme a la sina ken kama sona e nasin sewi pi awen lawa e nasin kon e nasin lawa pi wile telo lon kulupu ike pi jan ni a?"
jan sitata li toki kepeken kalama lili . uta ona li tawa ala . lukin ona li lon noka : "nasin pi awen insa li seme a? weka sijelo li seme a? moku ala li seme a? kon ala li seme a? ona li pilin monsuta la ona li wile tawa weka tan pilin jan . jan li wile ala pilin e sike la ona li weka e pilin ike kepeken nasin ni . ona li ken ala pilin pona lon poka ale la ona li wile tawa lili . tenpo lili taso la pilin li weka . ni li sama nasin pi jan pali ma . ona li sona e nasin ni lon tomo pi telo nasa . ona li moku e telo pan e telo kili nasa la ona li pilin jan ala . pilin ike ale li kama weka . pilin ale ona li pilin ala . ona li kama lape tan telo nasa la ona li kama sona e pilin sama pi jan sitata, pi jan kowinta . ona tu li tawa weka tan sijelo kepeken nasin sewi li awen insa pi jan ala la ona li pilin sama . jan kowinta o, ni li nasin a" .
jan kowinta li toki : "sina toki e ni a . taso jan pona o, sina sona e ni : jan sitata li jan pi pali ma ala a . jan pi kulupu samana li jan pi telo nasa ala a . lon la jan li ken moku e telo nasa, li ken kama weka tan pilin a . ona li kama weka kepeken tenpo lili, li lape, li kama sin a . taso ona li kama sin la ona li kama sona ala . ale li sama . sona li sin ala . ona li kama sewi ala a lon nasin ni" .
jan sitata li uta pona, li toki a : "mi ken ala sona . tenpo ala la mi moku mute e telo nasa . taso jan kowinta o, mi sona a e ni : tenpo lili taso la mi sitata li ken weka tan pilin kepeken nasin sewi anu awen insa . mi sama li kama weka ala tan sike ni . mi sama jan lili lon insa mama a . mi sona a e ni" .
tenpo sin li kama la jan sitata en jan kowinta li tawa tan ma kasi, li tawa kulupu tomo tan wile moku . jan sitata li kama toki : "tenpo ni la, jan kowinta o, mi tu li lon ala lon nasin pona? mi kama ala kama weka tan sike ale? mi kama ala kama sona e nasin ale? ken la mi tu pi sike ala li awen lon sike?"
jan kowinta li toki : "jan sitata o, mi kama sona mute . mi tu o awen kama sona . mi tawa sike ala . mi tawa sewi . sike li sama sike mute, li tawa sewi . mi tu li tawa sewi mute lon sike ni" .
jan sitata li toki : "kulupu samana la jan samana wan li suli mute li pana e sona . tenpo seme la jan samana ni li sike e suno? suli ona li seme a?"
jan kowinta li toki : "pilin mi la ona li sike mute e suno li suli mute" .
jan sitata li toki e ni : "ona li suli mute . taso awen la ona li weka ala tan sike wile, tan sike jan . tenpo kama la ona li sike mute a, li awen kama suli sama mi tu . mi tu li kama suli, li lon nasin sama . mi wan e toki lawa, li awen lon lawa, li moku lili a . taso tenpo ala la mi kama weka tan sike wile . ona en mi en sina li weka ala . jan kowinta o, mi pilin e ni : ken la jan samana ala li kama weka tan sike wile, li kama awen pi sike ala . jan ala a . nasin ni la mi lukin e pilin pona e weka pilin e nasin sewi . jan ante la nasin ni li wawa . taso ijo wan taso li suli a . nasin wan taso li nasin lon a . nasin ni la mi tu li kama ala lukin" .
jan kowinta li toki : "sina o toki ala e nimi ike ni, jan sitata o! ni li ken ala a! kulupu pi jan sona sewi paman en kulupu pi jan samana en kulupu pi jan alasa li lon . jan mute a li alasa e nasin lon . nasin seme la sina ken toki e ni : jan ala li kama sona e nasin lon wan?"
taso jan sitata li toki kepeken kalama pi pilin ike, kepeken kalama pi toki musi . ona li toki ike, li toki musi : "jan kowinta o, tenpo kama lili la jan pona sina li kama weka tan nasin pi jan samana . tenpo suli la ona li awen lon poka sina . wile telo li pakala e mi, jan kowinta o . nasin suli ni pi jan samana la wile telo mi li awen wawa a . tenpo ale la telo mi li sona . tenpo ale la mi toki tawa jan sona la mi alasa e sona . sike mute la mi alasa e sona pi jan sewi paman . sike mute la mi alasa e sona pi lipu sewi weta . sike mute la mi alasa e sona pi jan samana . jan kowinta o, ken la mi o alasa e sona pi soweli jan lon ma kasi . ken la soweli li sona e nasin a . tenpo suli la mi kama sona . taso mi pini ala e kama sona ni : jan kowinta o, kama sona li lon ala! pilin mi la "kama sona" li lon ala . jan pona o, sona wan taso li lon a, li lon ma ale . sona ni li kon aman, li lon insa mi, li lon insa sina, li lon insa pi soweli ale a . ni la mi open pilin a . ken la ike li wile pi sona ni . kama sona pi sona ni li pakala suli a" .
jan kowinta li kute e ni la ona li pini e tawa ona, li sewi e luka ona . ona li toki : "jan sitata o, sina o nasa ala e jan pona sina kepeken toki nasa ni a! lon la nimi sina li kama e monsuta lon pilin mi . sina o pilin insa a : kama sona li lon ala, li sama toki sina la toki sewi pi jan paman en nasin sewi pi jan samana li seme a? jan sitata o, toki sina li lon la sewi ale ni li kama seme a?!"
jan kowinta li kalama lili e toki sewi tan lipu upanisa : "jan li weka e jaki tan kon, li kama awen lon wan pi kon aman la ona li pilin e pona pi nimi ala lon insa ona" .
taso jan sitata li kalama ala . ona li toki insa e nimi ale pi jan kowinta . ona li kute insa e kalama ale pi nimi ni .
lon la ona li anpa e lawa li toki insa : "sewi ale la seme li kama? seme li awen a? seme li weka ala, li lon a?" ona li anpa e lawa a .
tenpo pini wan la jan mije tu li awen lon kulupu samana li kute e toki lili a tan jan ante : jan pi nimi kotama li lon . ona li jan sewi, li jan pi sona suno, li kama weka e pilin ike ale lon insa ona, li weka tan sike wile . ona li moli la ona li kama sin ala lon jan ante . toki la ona li tawa lon ma, li pana e sona . jan mute li awen lon poka ona, li jo ala, li lon tomo ala, li unpa ala, li kepeken len jelo pi jan nasin . taso sinpin ona li pana e pilin pona . jan sona sewi en jan lawa li anpa tawa ona, li kama sona tan nasin ona .
kalama pi toki sewi lili ni li awen a . ona li kama kalama toki lon kulupu tomo, lon uta pi jan sona paman, lon ma kasi, lon kulupu pi jan samana . tenpo mute la nimi pi jan kotama pi jan puta ni li kama lon kute pi jan mije ni . jan puta la toki ike en toki pona li kama tawa kute pi jan ante .
toki ni li sama jaki wawa a . jaki li tawa jan, li moli e ona, li ken ala kama pona kepeken misikeke . toki pi jan sona ni li tawa ma ale . mije pi sona mute li lon . kon uta en toki ona li ken misikeke tawa jan ale, li pona e jaki insa ale ona . toki ni li tawa ma ale la jan mute li pilin e ni : "toki ni li ken ala lon a . sona pi mije ni li lon ala a" . taso jan mute li pilin e ni : "toki ni li lon a! tenpo lili la mi o tawa, o alasa e pana sona pi mije wawa ni a! mi o sona e wawa pi jan kotama, pi jan puta, pi jan sewi sona tan kulupu saka!" jan pi pilin lon la ona li jo e sona pi lon ale a . ona li ken lukin e tenpo pini, li ken sona e pali pini ona . ona li weka tan sike wile la tenpo ala la ona li kama sin li pilin sin e ike . tenpo ala la ona li kama sin lon sijelo a . ona sewi la toki pi pona mute li lon a . toki la ona li ken pali e pali pi ken ala . ona li ken toki tawa sewi a . ona li anpa e sewi ike a . taso jan ante la toki ni li lon ala . ona li toki : "jan kotama ni li jan powe a . ona li awen pona kepeken mani taso a . ona li kama sona ala . ona li sona ala e nasin pi pali sewi, li sona ala e nasin pi weka wile!"
toki ni pi jan puta li suwi a . ona li sama kon suwi pi kasi kule . ma li jaki a . awen li kama e pilin ike . taso ken li kama lon a . jan sin li kama lon, li toki e ken suwi e ken sewi . ma ale la toki pi jan puta li lon . jan ale pi ma palata li kute e toki ni . mije li kute, li pilin e wile insa . jan weka li tawa kulupu pi jan sona sewi paman la jan ale li kute e toki pi jan sewi : jan sakamuni .
sama la toki ni li tawa kulupu samana lon ma kasi . ona li tawa kute pi jan sitata, li tawa kute pi jan kowinta . tenpo suli la toki li kama lili, li kama lili, li kama . jan la toki li pana e wile sona . taso jan li sona ala e lon . tenpo ala la jan pi kulupu samana li wile toki e ale ni . jan suli samana la ona li ike a . jan suli li kute e ni : tenpo pini la jan puta ni li sama jan samana pi wile ala lon ma kasi . taso ona li tawa weka tan nasin samana tan ma kasi, li tawa nasin pi ma wile . ona la jan kotama ni li pona ala .
tenpo suno wan la jan kowinta li toki tawa jan pona ona . "jan sitata o, suno ni la mi lon kulupu tomo la jan sona paman pi nasin sewi li toki tawa mi : "o kama lon tomo mi a!" . insa tomo la jan lili li lon . mama ona li jan tan ma makata . ona li lukin e jan puta a, li kute e pana sona ona! lon la ni li pilin ike lili e sijelo mi . mi insa e kon, li toki insa : "mi tu o kute e sona tan uta pi mije sewi ni a!" . jan pona o, mi tu li wile ala wile tawa ma ni? mi wile ala wile kute e sona tan uta pi jan puta a?"
jan sitata li toki : "tenpo ale la mi pilin insa e ni : jan kowinta li wile awen lon ma pi kulupu samana, li wile awen lon nasin sama ni, li wile kama jan suli samana . taso tenpo ni la mi lukin a! mi sona pona ala e jan kowinta! mi sona lili e pilin ona . ni la sina pona, li wile open e nasin sin . sina wile tawa ma toki pi jan puta" .
jan kowinta li toki : "sina toki ike taso e mi . sina wile la o toki ike, jan sitata o! taso sina sama, li kama ala kama pilin e wile ni? sina wile ala wile kute e sona ni a? sina toki ala toki tawa mi e ni sama : "mi wile ala awen lon nasin ni pi kulupu samana a"" .
toki ni la jan sitata li kalama musi a . kalama uta la pilin ike lili li lon . taso kalama pi musi ike li lon kin . ona li toki : "jan kowinta o, sina toki pona . sina awen sona e lon e toki pini mi . taso sina o awen sona e ijo ante a . tenpo pini la sina kute e toki ante tan mi . ijo la mi sona ala e lon pi sona ale ni . nimi li mute . taso sona lon li lili a . jan mute li pana e sona . tenpo suli la mi lon nasin pi kama sona . taso tenpo ni la mi kama pilin e ni : nimi li ken ala sona lon a . taso mi kin o tawa, jan suwi o! mi o kute e sona sin . taso pilin mi la nimi sin ni li pana ala e kili sin" .
jan kowinta li toki : "wile sina li pona mute e pilin mi . taso sina o toki a : nasin seme la ni li ken? tenpo ala la mi kute e sona pi jan kotama . nasin seme la sona ni li ken kili sin ala?"
jan sitata li toki : "mi o moku e kili ni la mi kama sona, jan kowinta o! taso kili ni pi jan kotama li weka e mi tu tan nasin pi kulupu samana! ona li ken pana e ijo pona e sona ante la mi tu o awen, o kama sona" .
tenpo suno sama la jan sitata li toki e ale ni tawa jan suli wan tan kulupu samana . ona li toki e wile tawa . ona li toki kepeken ike ala, li toki pona e wile ni tawa jan suli sama jan lili pi kama sona . taso jan suli samana li kama pilin ike mute . mije tu li wile tawa weka tan kulupu ona . ona li toki ike, li kalama mute .
ni li apeja e jan kowinta . taso jan sitata li kama lon poka pi kute ona, li toki tawa jan kowinta kepeken kalama lili . "tenpo ni la mije suli ni o kama sona e ken mi . mi kama sona e ijo tan ona" .
jan sitata li tawa poka pi jan samana, li lukin wawa e sinpin ona . ona li lukin wawa kepeken kon insa wawa, kepeken pilin wawa . ona li poki e lukin pi jan suli kepeken lukin wawa ona . ona li weka ale e wawa insa tan jan suli li weka e ken pali ona . wile pi jan sitata li kama lawa e jan samana . ona li ken ala pali kepeken wile ona . wile ona li kute e wile pi jan sitata taso . jan sitata li toki e wile tawa ona la ona li pali e wile ale kepeken kalama ala . jan suli ni li kalama uta ala . lukin ona li tawa ala . ken pali ona li weka . luka ona li tawa anpa . wawa ala la jan sitata li lawa e ale ona . toki en wile insa pi jan sitata la jan samana li pali e ale . ona li kute taso e wile ni . ni la jan suli samana li anpa mute . ona li luka pona, li toki pona e nasin kama pi mije tu . ona li toki e wile pona tan tawa weka ona . ni la mije tu ni li anpa a, li toki sama kepeken uta pona . ona tu li tawa .
nasin la jan kowinta li toki : "jan sitata o, sina kama sona mute a tan kulupu samana . mi sona ala a! jan pi mute lili li ken lawa e jan samana kepeken wawa nasa . ni li wawa mute a . lon la mi pilin e ni : sina awen lon kulupu samana la sina ken tawa noka lon telo" .
jan sitata li toki : "mi wile ala tawa noka lon telo . jan suli samana o pilin pona tan ken ni!"
jan kotama
ma tomo sawasi la jan lili ale li sona e nimi pi jan sewi puta . tomo ale li wile pana e moku tawa jan nasin pi jan kotama . ona li wile e mani, li kalama ala . poka pi ma tomo la ma kasi setawana li lon . ni li ma pona tawa jan kotama . jan esun anatapinsika li jo e mani mute la ona li anpa tawa pana sona pi jan puta, li pana e ma ni tawa kulupu nasin ona .
jan tu pi alasa nasin li kama lon ma pi jan kotama kepeken kute pi toki ale . ona li tawa ma sawasi la jan li open pana e moku tan tomo ona . meli tomo li pana e moku la jan sitata li toki :
"jan pi pana pona o, mi tu li wile sona e ma pi jan sewi puta . mi tu li kama tan ma kasi tan kulupu samana, li alasa e jan sewi ni . mi alasa e sona tan uta ona " .
meli li toki : "sina pi kulupu samana li kama tawa ma pona a . sina o sona e ni : ma kasi setawana pi jan anatapinsika la jan sewi li lon . ma ni la sina pi ma ante li ken lape . ma mute li lon tawa jan ante . ni la jan ale li ken kute e sona tan uta ona" .
jan kowinta li pilin pona mute tan toki ni la ona li toki : "ni la mi tu li lon ma wile a! nasin li pini! taso, mama pi jan ante o toki a! sina sona ala sona e jan puta kepeken lukin sina?" .
meli li toki : "tenpo mute la mi lukin e ona sewi . suno mute la mi lukin e ona . ona li tawa kepeken kalama ala kepeken len jelo ona . ona li tawa tomo, li wile e moku lon poki suli ona, li tawa weka lon poka pi moku ona" .
pilin pona la jan kowinta li kute, li wile kute e mute tan jan ni . taso jan sitata li toki : "mi o awen tawa a" . ona li toki pona tawa meli, li lukin e jan mute a . jan mute pi ma ante en jan alasa pi nasin sewi tan kulupu pi jan kotama li tawa ma kasi setawana . ona li kama lon ma kasi lon tenpo pimeja la jan mute li kama, li toki e wile pi ma lape, li kama jo . jan samana tu li awen pi tenpo suli lon ma kasi la ona li kalama ala, li alasa e ma lape kepeken tenpo lili . ona li lape li awen e kama suno .
suno li kama la ona li lukin wawa e kulupu suli pi jan mute a . jan pi wile sona en jan nasin li lape lon ma ni . nasin ale pi ma suwi la jan nasin li tawa kepeken len jelo . anpa kasi la ona li awen . ona li toki e nasin sewi . anu ona li tawa ala . ma kasi pimeja li sama ma tomo suli a . jan mute li kama, li tawa . jan nasin mute li tawa lon poka pi poki moku, li alasa e moku lon ma tomo . tenpo wan taso la ona li moku lon tenpo suno . jan puta pi sona suno li alasa kin e moku lon tenpo ni .
jan sitata li lukin e ona . tenpo ala la ona li sona kepeken wawa sewi e ni : jan ni li jan puta . ona li lukin e mije pona pi len jelo . ona li tawa noka kepeken kalama ala, li jo e poki moku .
"o lukin a!" . jan sitata li kalama lili tawa jan kowinta : "jan ni li jan puta!"
ni la jan kowinta li lukin e jan pi nasin sewi pi len jelo . ona li sama jan nasin ale, li nasa ala . taso tenpo lili la jan kowinta li kama sona e ni : ni li jan suli a . ona tu li tawa lon monsi ona, li awen lukin .
jan puta li awen tawa, li toki ala . sinpin ona la ona li pilin pona ala, li pilin ike ala . taso, insa pi kalama ala la uta ona li pona . uta pona len ni la jan puta li tawa noka kepeken pilin awen, kepeken kalama ala, sama jan lili pi sijelo wawa . ona li kepeken len jelo, li tawa noka kepeken nasin pi jan nasin ante ale . taso sinpin en nasin tawa en lukin anpa en luka ale ona la pilin pi pona awen li lon . ale a li pona . ala li ike . ona li alasa ala . ona li wile ala . kon ona li insa, li weka kepeken nasa ala, li sama suno wawa a . ala li ken pakala e pilin awen ona .
ni la jan kotama li tawa lon nasin pi ma tomo, li alasa e moku . jan samana tu li sona lukin e ona kepeken pona ale ona, kepeken kalama ala ona, kepeken nasin ona pi wile ala, pi wawa ala . suno en pilin awen taso li lon .
jan kowinta li toki : "suno ni la mi kama kute e sona tan uta ona" .
jan sitata li toki ala . jan sitata li wile lili kute e pana sona ona . ona li pilin e ni : "mi kama sona ala . sona sin li ken ala lon" . tenpo mute la ona en jan kowinta li kute e sona pi jan puta tan uta pi jan ante taso . taso ona li lukin wawa e lawa pi jan kotama e sijelo ona e noka ona e luka ona pi kalama ala . lukin pi jan sitata la sijelo ale pi jan kotama li pana e sona lon, li sama suno sona . mije ni a jan puta ni li jo e sona lon sijelo ale ona . luka lili ona la sona li lon! mije ni li sewi a . tenpo ala la jan sitata li olin wawa e jan ante sama jan ni .
ona tu li tawa lon monsi pi jan puta, li tawa ma tomo . ona li kama sin tawa ma kasi, li kalama ala . ona kin li wile ala kalama lon suno ni . ona li lukin e kama sin pi jan kotama . moku ona li lili mute . waso lili la ona li moku lili, li pona ala e sijelo . lukin ona la jan puta li tawa pimeja pi kasi kili .
taso pimeja li open kama la seli li lete lili . jan ale pi ma kasi li kama toki, li kama kulupu . ona li kute e sona pi jan puta . ona li kute e kalama uta ona . ona la pona ale taso li lon . pilin pi pona awen li lon ona . jan kotama li pana e sona pi pilin ike . ona li toki e tan pi pilin ike . ona li toki e nasin pini pi pilin ike . kalama lili la toki ona li awen . ale la pilin ike li lon . ma la pilin ike li lon . taso pini pi pilin ike li lon kin : jan li kepeken nasin pi jan puta la ona li ken pini e pilin ike . jan sewi li toki kepeken kalama uta suwi wawa . ona li pana e sona pi nasin tu tu e sona pi nasin ona . ona li toki e nasin pi sona ona sama tenpo ante . kalama uta ona li awen lon sewi pi jan kute sama suno pi mun sewi .
tenpo pimeja la kama la jan puta li pini toki . jan mute pi ma ante li kama, li wile lon kulupu ona . ona li wile awen lon nasin pi sona ona . jan kotama li ken e ni, li toki : "sina kute pona e sona . ona li kama pona tawa sina . ni la o kama lon kulupu pi nasin sewi ni, o pini e pilin ike ale" . ni la jan kowinta pi toki lili kin, li tawa, li toki : "mi wile awen lon nasin pi jan sewi pi sona ona a" . ona li toki e wile tawa jan kulupu ante la ona kin li kama jan kulupu .
ni li pini la jan puta li tawa tan lape . jan kowinta li toki kepeken pilin wawa tawa jan sitata : "jan sitata o, mi o toki ike ala tawa sina . mi tu li kute e jan sewi ni li kute e sona sama . jan kowinta li kute e sona la ona li kama jan nasin pi sona ni . taso sina, jan pona o, wile ala kama sona lon nasin sama anu seme? sina wile awen ala awen? sina wile awen pi sona ala anu seme?"
jan sitata li kute e nimi pi jan kowinta la lawa ona li kama sin, sama kama sin tan lape . tenpo suli la ona li lukin e sinpin pi jan kowinta . ona li toki kepeken kalama lili, kepeken kalama pi musi ala : "jan kowinta o, jan pona o, tenpo ni la sina open lon nasin ni . tenpo ale la, jan kowinta o, sina jan pona . tenpo ale la sina tawa lon monsi mi lon nasin sama . tenpo mute la mi toki insa : "jan kowinta li kama tawa lon nasin ante anu seme? ona li wile ala wile tawa lon nasin pi wile ona, lon nasin ante, lon poka mi ala?" taso tenpo ni la sina kama suli a! sina tawa lon nasin sina a! jan pona o mi wile e ni : sina awen lon nasin ni! sina o tawa pini nasin . ni la sina kama sona e pini pi pilin ike a!"
jan kowinta li sona pona ala la ona li toki sin kepeken kalama pi sona ala : "o toki sin a, jan suwi o! nasin ante li ken ala lon la o toki tawa mi e ni : "mi kin o kute e sona o awen lon nasin pi jan puta"" .
jan sitata li luka suwi e sijelo pi jan kowinta li toki : "jan kowinta o, sina kute pona ala e wile mi . mi toki sin a : sina o awen lon nasin ni o tawa pini nasin a!" .
tenpo ni la jan kowinta li kama sona e ni : jan pona ona li tawa weka li wile ala lon poka ona . telo pi pilin ike li kama tan lukin ona .
ona li toki pi pilin ike : "jan sitata o!" .
jan sitata li toki suwi tawa ona : "sona sina o weka ala, jan kowinta o . tenpo ni la sina jan nasin lon kulupu pi jan puta! sina weka tan kulupu sina tan mama sina . sina weka tan open sina tan mani sina . sina weka tan wile sina tan jan ale sina . nasin ni la sina o pali e ni . ni li wile pi jan sewi . ni li wile sina a . suno sin li kama la mi tawa weka, jan kowinta o" .
tenpo suli la jan tu ni li awen tawa noka lon ma kasi . tenpo suli la ona li awen li lape ala . tenpo mute a la jan kowinta li toki tawa jan sitata . wile ona la jan sitata li kama jan nasin lon kulupu sona pi jan kotama . ona li awen la ike ala li lon . kama sona li ike ala e ona . taso jan sitata li wile ala e ni li toki tawa jan kowinta e ni : "o pona, jan kowinta o! sona pi jan sewi li pona mute a! ona li ike ala e mi!" .
suno li open lon la jan nasin suli pi jan puta li tawa lon ma kasi . ona li wile kulupu e jan sin ale li wile pana e len jelo li wile pana e sona open tawa ona ale . ni la jan kowinta li tawa . ona li luka e jan pona pi tenpo suli li tawa lon kulupu pi jan sin .
taso jan sitata li tawa noka lon ma kasi li toki insa mute .
nasin la ona li kama lukin e jan kotama, e jan sewi . ona li toki tawa ona sama jan sewi . lukin ona li jo e pilin pi pona mute e pilin awen pi ante ala . mije lili ni li suli e wawa insa li wile toki tawa jan sewi ni . kalama ala la jan sewi li tawa e lawa . ona li ken e toki .
ni la jan sitata li toki : "tenpo suno pini la, jan sewi o, mi kute e sona pona sina . mi en jan pona li kama tan ma weka li kute e sona sina . tenpo ni la jan pona mi li tawa li awen lon kulupu sina . ona li awen lon nasin sina . taso mi open sin e alasa mi" .
jan sewi li toki pi pilin pona : "pona" .
jan sitata li awen toki : "toki mi li wawa li ike . taso mi tawa weka tan jan sewi la mi o toki e pilin mi o powe ala . mi awen toki la ni li pona ala pona tawa jan sewi?" .
kalama ala la jan puta li tawa e lawa . ni li ken e toki .
jan sitata li toki : "pana sona ale sina la ijo wan li suli mute tawa mi li sewi a . sina pana e sona la ona li jaki ala . ona li lon . lon sina li toki e lon pi sona sina . sona sina la ma li sama linja wan . linja li pakala ala li linluwi e ale . linja li jo e open e pini . ona li linluwi e tan e kama . tenpo pini la jan ala li pana e sona ni pi jaki ala . tenpo ala la jan li pana e sona ni . lon la pilin pi jan sona paman ale o jo e olin mute o . jan ni li lukin e ma kepeken sona sina la ona li kama sona e lon e wawa ona li ken wawa e olin ona . ni li lon taso . ona la sewi en ken li suli ala . lon taso li awen . nasin ni li ike anu pona la mi wile ala toki . ona li kama e pilin ike anu pilin pona la ni li suli ala . taso linluwi pi ijo ale li sona pona a . ijo suli en ijo lili li linluwi kepeken linja pi wawa sama . linja pi wawa tenpo en linja pi wawa tan . ona li open la ona li pini . sona ni li suno wawa a lon poka pi sona ante ale sina, jan wawa o . taso sona sina la wan en linluwi ale pi linja ni la pakala lili wan li lon . ma linluwi ni la ijo sin tan ma weka li kama : ni li pana sona sina . ni li ken weka tan sike, tan linja ni . taso lili ni la lawa ale en nasin ma li kama pakala li kama ala . mi wile ala toki ike a . sina pona" .
kalama ala la jan kotama li kute li tawa ala . tenpo ni la jan sewi pi pona ale li toki . ona li toki kepeken ike ala kepeken kalama pona : "jan lili pi jan sona paman o, sina kute e sona . pona la sina lukin mute e sona li wile kama sona e ona . sina lukin e lupa a, e ike . sina o awen alasa e sona ni . o awen alasa e lon . taso, jan alasa sona o, sina o sona : pilin en utala mute li kama tan nimi . pilin li suli ala . ona li ken pona li ken ike . jan li ken wile e ona li ken wile ala e ona . taso mi la sina kute e sona taso . sona li pilin ala . sona li wile ala pana e sona tawa jan alasa . wile li ante . wile li weka tan pilin ike . ni taso li sona pi jan kotama" .
mije li toki : "wile mi la sina pilin ike ala tan mi, jan sewi o . mi toki la mi wile ala utala e sina . mi wile ala utala tan nimi . sina toki e lon . pilin li lili . taso mi o toki e ijo wan . tenpo ale la mi sona e ni : sina toki e lon . mi sona a e ni : sina jan puta, jan pi sona suno . sina pini e pali . sina pini e pali suli pi jan sewi mute . sina kama e sona weka tan moli . sina sona e nasin . sina kama sona e ni tan alasa sina, tan nasin sina, tan toki sina, tan awen, tan sona ale . sina kama sona tan sona pi jan ante ala a! jan sewi o, ni la mi pilin e ni : jan ala li ken kama weka sama sina kepeken sona pi jan ante! sina ken ala pana e sona nasin kepeken nimi tawa jan ante, jan pona o . sona pi jan sona puta li pana e mute . ona li pana e sona pi ike ala . taso sona li pana ala e ijo wan a . sina lukin e sona ni kepeken lukin sina . sina pilin e ona kepeken pilin . nimi li ken ala poki e ale ni . jan li ken ala kama sona tan nimi, tan uta . sina taso li sona e ale ni lon pilin sina . mi kute la mi kama sona e ni . ni li pilin mi . tan ni la mi awen lon nasin alasa . mi alasa ala e sona pi jan ante . mi sona e ni : mi kute e ale . mi alasa weka tan sona ale tan jan ale . mi o pini e pali mi lon poka pi jan ala, lon poka pi mi taso . mi pini ala la mi moli . taso tenpo mute la suno ni li kama lon lawa mi, jan sewi o . tenpo mute la mi kama pilin e ni : mi lukin e jan sewi lon" .
kalama ala la jan puta li lukin anpa e ma . kalama ala en awen pi pilin sama la sinpin ona li pana e uta pona .
tenpo suli la jan sewi li toki : "wile mi la pilin sina li lon li ike ala . sina o pini e pali sina! taso o toki a : sina lukin ala lukin e mute pi kulupu samana mi . jan alasa sama mi li kama sona tan sona ni li awen lon nasin ni . pilin sina la ona o weka ala weka tan kulupu sona ni? tenpo sin la ona o tawa ma wile anu seme?" .
jan sitata li toki : "pilin ala a . wile mi la ona ale o awen kama sona o pini e pali sina! mi o toki ike ala e jan ante . mi taso la mi o awen ala . jan samana ale li alasa e weka tan pilin jan, pilin pi ante ala, jan sewi o . mi jan pi nasin sina la jan sewi o, mi pilin e ni : mi kama weka ala tan mi, tan pilin ike . ante la mi awen . mi awen jo e pilin ike mi . taso pilin mi li awen lon nasin sina, lon kulupu jan, lon sona taso!" .
uta pona lili la jan kotama li lukin e jan ni pi ma ante kepeken pona wawa . luka pi kalama ala la ona li toki e ni : "sina ken tawa" .
jan sewi li toki : "sina sona mute, jan alasa o . sina ken toki kepeken sona mute, jan mi o . taso sona li ken ike e lawa!" .
jan puta li tawa weka . tenpo ale la uta pona en sinpin wawa ona li awen lon lawa pi jan sitata .
jan sitata li toki insa : "tenpo ala la mi lukin e jan sama ni, e jan pi nasin pona ni . lon la mi kin li wile sama pona ni . mi wile tawa noka kepeken pona . mi awen pona la mi ken sewi, li ken len, li ken open, li ken sama jan lili . mi la jan ante li sona ala . lon la jan wan taso li ken pona lon ale . ona li awen lon insa wawa mute pi pilin ona la ona li ken tawa noka sama ni . ni la mi kin o alasa o sona e insa mi .
mi lukin e mije wan . mije wan taso la mi anpa . tenpo ni la mi wile ala anpa tawa jan ante ala . mi alasa ala e sona pi mije ni la mi ken ala alasa e sona sin .
mi weka tan jan puta . taso ona li pana e mute tawa mi . ona li weka e jan pona mi, e jan poka mi . tenpo ante la ona li sama pimeja mi . tenpo ni la ona li sama pimeja jan pi jan kotama . taso jan puta li pana tawa mi e mi . ona li pana tawa mi e jan sitata" .
sona sewi
jan sitata li tawa weka tan ma kasi, tan ma kasi pi jan puta, tan ma kasi pi jan kowinta . ona li pilin e ni : tenpo pini mute la mi jan ante . jan pini mi li awen lon ma kasi kin . mi weka tan jan pini mi kin . pilin ni li wawa . ona li tawa lon nasin la sijelo ale ona li pilin e ona . ona li toki insa mute, li sitelen insa . sitelen la ona li tawa lon telo suli li tawa ma anpa lon telo, tawa ma open pi pilin wawa . ona li alasa sona e pilin, e tan ona, e open ona . nasin ni la pilin li kama sona . ona li kama pana e suno tan insa ona, li suno e sona insa .
jan sitata li tawa noka la ona li toki insa . ona li kama sona . tenpo ni la ona li lili ala . ona li kama suli . ona li kama sona e ni : ijo li kama weka tan ona, sama selo pi akesi linja . ijo wan li awen ala lon ona . tenpo pini ale la ona li lon . taso tenpo ni la ona li weka . ijo ni li wile pi jan sona li wile pi kute sona . ona li tawa weka tan jan sona suli, tan jan sewi puta . ona li ken ala awen lon nasin sona pi jan sewi ni .
tenpo suli la ona li tawa noka li toki insa . "taso ni li seme? sina alasa e seme tan sona pi jan ante? ona li pana e sona . taso sina lukin ala e seme? seme li weka?" . ni la ona li kama sona : "mi alasa e mi, e lon mi, e tan mi, e pilin mi, e mi pilin . ni la mi alasa . mi wile kama sona e lon mi . ni li nasin li pali suli . taso tenpo pini la mi ken ala weka tan mi pilin, tan pilin mi . mi ken powe . mi ken tawa weka . mi ken len e lawa mi . taso tenpo ale la ona li kama sin . ni taso la mi toki insa mute! ijo ante li suli ala tawa mi sama ni . lon mi taso en mi pilin taso li nasa e ale mi . ni taso li kama e ni : mi jan sitata! ma ale la mi sona pi pona mute e mi sitata!" .
ona li tawa noka li toki insa la ona li pini lon nasin . toki insa sin li kama a : "mi sona ala e mi, e jan sitata . mi sona ala tan pilin monsuta . mi wile weka tan mi a! . mi alasa e wan aman . mi alasa e sewi paman . mi kipisi e ale mi . mi lukin e selo e insa, e insa pi insa mute . mi lukin e insa pi wan aman e insa ale e insa sewi . taso pali ale ni la mi sona ala e mi . mi weka tan mi sama" .
jan sitata li open e lukin ona li lukin e ma . uta pona lili li kama lon sinpin ona . ona li pilin e sona suno lon lawa ona, lon noka ona . tenpo lili la ona li open sin e tawa noka . ona li tawa kepeken tenpo lili sama mije pi wile pali .
ona li insa suli e kon li toki insa : "a, tenpo ni la jan sitata o weka ala tan mi! tenpo ala la mi wile open e ale mi kepeken wan aman . mi wile ala open kepeken pilin ike . mi wile ala moli e mi sama . mi wile ala lukin insa e mi ale . mi wile ala kama sona e sona len . tenpo ni la mi kama sona ala tan lipu joka weta, tan lipu atawa weta, tan jan pi jo ala, tan sona ante . ni ale la mi kama sona ala . mi o kama sona tan mi taso, tan mi sama . mi o sona e mi sama, e sona len pi jan sitata" .
ona li lukin e ma la lukin li sama lukin nanpa wan . ona li lukin e ma sama jan lili . ma li suwi a . ona li kule . ona li nasa li jo e sona len a! ni li laso . ni li jelo . ni li loje . sewi en telo li tawa . kasi en nena li kiwen . ale ni li suwi li pona lukin . ale ni li nasa li jo e sona len . insa pi ale ni la jan sitata li lon : jan pi kama sona, jan lon nasin pi ona sama . ale jelo en ale laso en telo en kasi li kama nanpa wan tawa jan sitata kepeken lukin ona . nasa pi sewi ike mala li len ala e lukin ona . ona ale li ike ala li pona tawa jan paman ni pi alasa wan . laso li laso . telo li telo . insa laso en insa telo la insa sewi wan ni li awen len lon jan sitata kin . ma ni li laso . ma ni li jelo . ma ni li sewi . ma ni li kasi . ma ni li sitata . tan ale en insa sewi li lon monsi ala . ona li lon insa taso!
ona li tawa kepeken tenpo lili li toki : "tenpo pini la mi nasa mute a! jan li lukin e lipu la ona li toki ike ala e nimi e sitelen . ona li pilin ike ala tan lipu . ona li lukin e lipu li olin e sona e sitelen ale . taso mi wile lukin e lipu pi lon mi la mi toki ike e nimi e sitelen e lipu li lukin ala e kon! mi toki e ni: ma lukin li ike! uta en lukin mi li pakala e ale li pona ala! ala! ni ale li pini! tenpo ni la mi sona . tenpo ni la mi kama sona pona . tenpo ni la mi open sin . suno ni li suno nanpa wan mi" .
ona li toki insa la jan sitata li pini tawa noka lon nasin . ona li tawa ala sama jan pi pilin monsuta .
ona li kama sona kin e ni : ona li kama sin lon suno ni li open sin e ale la ona o open sin e alasa nasin o open sin e sona . ona li tawa weka tan ma kasi setawana pi jan sewi sona la ona li pilin insa e ni : mi pini e sona nasin la mi o tawa sin tomo mama ona . taso tenpo ni la ona li pini e tawa noka sama jan pi pilin monsuta lon nasin . ni la ona li kama sona kin e ni : "tenpo ni la mi jan sin . mi pi tenpo ni li mi pi tenpo pini ala . mi jan alasa ala . mi jan pi nasin sewi ala . mi jan pi nasin paman ala . mi lon tomo mama la mi pali e seme a? mi lukin e lipu anu seme? mi pana tawa sewi anu seme? mi awen ala awen lon lawa mi? taso ale ni li pini . ale ni li nasin mi ala . ona li lon poka ala pi nasin mi" .
tawa ala la jan sitata li awen . tenpo pi tawa pilin wan la pilin ona li kama lete . lete li awen lon insa sijelo . ona li sama soweli lili . soweli lili li lon poka pi soweli ala, li pilin monsuta tan wan taso . sike mute la ona li lon ala tomo li pilin ala . tenpo ni la ona li pilin a . tenpo pini la lawa ona li awen pi tawa ala taso awen la ona li jan lili pi mama mani ona . tenpo ala la ona li ken weka tan kulupu mama sewi, tan open ona . tenpo ni la ona li jan sitata taso . ona li jan pi sona suno . ala pi tenpo pini li awen a . mute la ona li insa e kon . tenpo lili la sijelo ona li tawa lili tan lete . jan ala li awen pi wan taso sama ona . jan ala pi kulupu mani li weka tan kulupu pi jan mani . jan ala pi kulupu pali li weka tan kulupu pi jan pali . jan ale ni li toki sama li ken awen pona lon poka . jan paman ala li weka tan kulupu pi jan paman li awen ala lon poka kulupu . jan ala pi alasa nasin li awen ala lon poka pi kulupu ona . jan nasin pi wan taso a la ona kin li awen lon poka ma, lon ma kasi, lon lupa kiwen . ona kin li kama tan kulupu jan li ken awen lon tomo pi kulupu ni . jan kowinta li kama jan nasin pi jo ala . jan nasin mute li jan sama ona . ona li kepeken len sama li lon nasin sama li toki sama . taso ona sitata la ona li ken awen lon seme? ona li ken awen lon poka pi jan seme? ona li ken toki kepeken toki seme?
tenpo wawa ni la ma poka li weka tan lukin . jan sitata li awen suno sama mun sewi . pilin lete en pilin ike la jan sitata li kama sin li wawa . lawa ona li kama wan wawa . ona li pilin : tenpo ni la utala li pini . utala pi sona suno en utala pi open ona li pini . tenpo sin la ona li tawa noka suli . ona li tawa kepeken tenpo lili li tawa tomo ala . ona li tawa mama ala . tenpo ala la ona li tawa monsi .
o toki insa e ni: tenpo li sama ala nanpa li sama kule sama suno lili pi tenpo pimeja tan mun sewi lon linja pi sewi kasi. tenpo li lon. taso jan ala li ken nanpa e ona.
tenpo ni pi suno sewi la meli li awen lon ma pi tomo tawa linja tan kama pi mije wan. tenpo pini la ona li lukin e meli lon tomo linja tawa ma tomo papu li kama olin li wile tawa ma kasi kosanse. toki ona la lukin ona la ona li wile tawa lon tenpo pi kama lili. ni la meli li awen pi pilin ike ala tan ona li lukin e lipu. tenpo li tawa. ken la tenpo suno ante li kama. mije li kama. ona li jo e luka meli li tawa ma kasi li tawa lon kulupu pi kasi kule li anpa lon supa walo lon tenpo pi nanpa ala. tenpo pimeja li kama. jan li ken sona e ni tan ante suno tan loje sewi. mije en meli li tawa lon nasin pi kiwen lili walo tawa tomo moku lon nena lili. ona tu li lon poka lon tenpo suli anu tenpo lili? jan seme li ken toki e ni?
lupa pi tomo moku la mama meli pi mije ni li lukin e ona e meli. ona li tawa pi pilin ike e luka ona li kalama. ona li wile e ni: mije lili ona li lon tomo ona. mama la mije li sama jan lili sin. tenpo pi lili ona la ona li awen lon tomo li tawa e sike musi lon poka pi mama mije ona li lape pona e mama meli. ale ni li lon tenpo pi pini mute anu seme? mama li lukin e sinpin pona ona sama sinpin pi mije lili. palisa suno lili li suno e ona lon lupa pi tomo moku. mama la tenpo li kama pini ala. ona la mije lili ona o awen lon poka ona lon tomo ona. ona li awen lon selo. taso mije li kama suli lon tenpo pimeja ni tan meli olin ona.
poka ante nasin la nasin pi ma aja la mije tu li toki utala tan esun ona. mije wan li pilin ike tan ni: mije ante li wile pana e ilo pi pona sijelo. taso ilo li kama sin ala. ni la jan ala li ken kepeken ona. tenpo pi pini mute la ona li wile e ona li awen tan kama ona lon tomo awen pi tomo tawa linja li lukin e tomo tawa lon nasin pita e suno lon nena suli weka e tawa kon tan ante seli. mije pana pi sijelo suli pi linja sinpin li pilin ike. ona li poki e ilo lon tomo pali ona lon ma pa lon tenpo pi open esun. ona li tawa wawa e poki lon tomo tawa linja. kon walo sewi li tawa ala. ona li ken seme ante?
ma pi tenpo nanpa ala la ilo tenpo en lipu tenpo li lon ala. ijo li kama tan ijo ante. tenpo li kama ala e ijo. jan li pali e tomo lon tenpo pi kama kiwen. jan pi esun kiwen li wile e mani la lupa kiwen li pana e kiwen. meli lili ona li musi tan weka pi linja lawa ona la mije pi sona lawa li weka tan tomo li tawa tomo pali. jan pi kama sona li pini pona e kama sona ona la tomo pi kama sona li pini. tomo tawa linja li jo ale e jan la ona li open tawa.
tenpo li sama kule la kule sewi li sitelen e kama e kalama pi jan lawa tomo lon telo aja e pilin pona anu pilin ike pi kama jan e kama lon pi jan sin e lipu pi ilo sin. jan tu li kama poka li wile ala sona e tenpo. tenpo li poki ala e ona. ante la kama li tawa lon lawa jan. lukin ona en wile ona li sijelo e ona. sama la tenpo li ken suli li ken lili. ona li ante lon ma ante lon suno ante tawa jan ante.
jan nasa li wile nanpa e tenpo li wile nimi e ona li wile tu e ona. ona li kama kiwen. sijelo ona li awen pi tawa ala lon nasin. ona li lete li kiwen li suli. tenpo la sijelo kiwen ni li tawa jan pi esun kiwen. ona li wile e mani la ona li pakala e ona li esun e ona tawa pali tomo.
